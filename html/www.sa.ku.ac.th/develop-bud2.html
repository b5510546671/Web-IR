<html>
<head>
   <meta name="author" content="chokchai wongchinda">
   <title>วรธรรมคติ สมเด็จพระสังฆราช</title>
</head>
<body text="#000099" bgcolor="#ffcc00" link="#0000ee" vlink="#551a8b" alink="#ff0000">

<center><b><font size=+2>วรธรรมคติ</font></b></center>

<center><font size=+1>ประทานในพิธีที่มหาวิทยาลัยเกษตรศาสตร์บำเพ็ญกุศลถวายกตเวทิตาสักการะ</font></center>

<center><font size=+1>ฉลองพระชนมายุ 84 พรรษา</font></center>

<center><font size=+1>วันที่ 2 ธันวาคม พ.ศ. 2540</font></center>

<hr size=3 width="100%">
<br><font size=+1>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
ขออนุโทนาสาธุการท่านนายกสภา ท่านอธิการบดี และคณะผู้บริหาร รวมทั้งนิสิตมหาวิทยาลัยเกษตรศาสตร์
ที่มีศรัทธาในพระพุทธศาสนา จึงได้จัดพิธีแสดงมุทิตาจิตต่อพระรูปหนึ่งในพระพุทธศาสนา
ที่เจริญอายุมาถึง 84 ปี คือ อาตมภาพ ขอให้ทุกท่านพิจารณาให้เห็นความจริงชัดแจ้งแก่จิตใจ
ว่าถ้าไม่มีศรัทธาในพระพุทธศาสนาแล้ว จะไม่สนใจให้ความเคารพศรัทธาในพระรูปใดรูปหนึ่งแน่นอน
ยกตัวอย่างผู้ไม่ได้นับถือพระพุทธศาสนา ก็ไม่สนใจให้ความเคารพพระภิกษุสามเณรในพระพุทธศาสนา
จะเคารพสนใจในบุคคลในศาสนาที่เขานับถือ ท่านทั้งหลายแสดงน้ำใจต่ออาตมภาพ จึงแสดงว่าท่านทั้งหลายมีศรัทธาในพระพุทธศาสนา
ดังกล่าวมาข้างต้น ควรได้รับอนุโมทนาสาธุการอย่างยิ่ง เพราะพระพุทธศาสนาเป็นศาสนาที่สุดประเสริฐจริง
ๆ มิใช่ว่าจะยกยอให้เกินความจริง เพราะเป็นศาสนาที่ตนนับถือ แต่เป็นการกล่าวความสัตย์ความจริง
ที่ว่าพระพุทธศาสนาเป็นศาสนาที่สุดประเสริฐ ท่านผู้เป็นบรรพบุรุษของเรามีปัญญาเลิศล้ำนักที่เลือกนักถือพระพุทธศาสนา
และเทิดทูนรักษาให้ตกทอดมาถึงพวกเราในปัจจุบัน เป็นการมอบมรดกที่ล้ำค่าที่สุดแก่คนไทย
จะว่าแก่คนในโลกก็ไม่ผิด เพราะพระพุทธศาสนาให้คุณแก่โลก มิใช่ให้คุณแก่คนไทยเท่านั้น
และให้คุณแก่ศาสนิกทุกศาสนา ไม่เพียงพุทธศาสนิกเท่านั้น เพราะผู้มีธัมมะตามคำทรงสอนของสมเด็จพระบรมศาสดาสัมมาสัมพุทธเจ้านั้น
เป็นผู้มีคุณแก่เพื่อนร่วมทุกข์ไม่เลือกหน้า ไม่เลือกชาติศาสนา พูดง่าย ๆ
ก็คือ คนดีนั้นไม่เป็นภัยแก่ใคร ไม่เป็นภัยแก่โลก และคนดีก็คือคนมีธรรม กาย
วาจาใจของคนมีธรรมไม่เป็นไปเพื่อเบียดเบียน ไม่เป็นไปเพื่อให้ทุกข์ให้ร้อน
พระพุทธศาสนาแสดงไว้ชัดเจนในเรื่องนี้ ในหัวใจพระพุทธศาสนา ข้อไม่ทำบาปทั้งปวง
การคิด การพูด การทำที่เป็นเหตุแห่งความทุกข์ความร้อน ความไม่ดีงามทั้งปวง
เป็นบาป ที่พระพุทธศาสนาไม่ให้ทำ</font><font size=+1></font>

<p><font size=+1>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
ท่านทั้งหลายเป็นใหญ่ในสถาบันการศึกษาใหญ่ มีผู้อยู่ในความรับผิดชอบจำนวนมาก
ขอให้ทำหน้าที่พุทธศาสนิกที่ดีแท้ ด้วยการปฏิบัติธรรมด้วยตนเอง ให้ไม่ฝ่าฝืนหัวใจพระพุทธศาสนา
แม้เพียงข้อเดียว คือ ข้อการไม่ทำบาปทั้งปวง ข้อนี้สำคัญก่อนข้อการทำกุศลให้พร้อม
ดังนั้น แม้จะบกพร่องในข้อ 2 บ้างก็ยังพอเป็นไปได้ ขอเพียงอย่างบกพร่องในข้อแรกของหัวใจพระพุทธศาสนาตนเองอย่าบกพร่อง
และตั้งในอบรมบรรดาผู้อยู่ในความรับผิดชอบทั้งหลายให้ไม่บกพร่องด้วย คำว่าจริยธรรมที่นำมาใช้กันก็อาจรวมได้ในข้อไม่ทำบาปทั้งปวง
จริยธรรมหมายถึงความประพฤติถูกธรรม เป็นความดีงาม กิริยาวาจาที่ดีงามก็เป็นจริยธรรม
คนไทยเป็นชาติที่มีจริยธรรมงามมาก การปฏิบัติของผู้น้อยต่อผู้ใหญ่ถูกต้อง
งดงาม การปฏิบัติของผู้ใหญ่ต่อผู้น้อยก็ถูกต้อง งดงาม ช่วยกันรักษาไว้ให้เต็มความสามารถ
ไม่ควรเห็นเป็นการล้าสมัย ไม่น่าภูมิใจ เด็กหนุ่มเด็กสาวอาจจะถูกอิทธิพลชักนำให้คิดผิดไปได้
ผู้ใหญ่มีหน้าที่ต้องช่วยแก้ไข ให้พ้นความเข้าใจผิด ให้เห็นค่าของความเป็นไทย
ที่มีจริยธรรม มีความมั่นคง ภาคภูมิในความเป็นไทยที่มีจริยธรรมแบบของไทย ไม่ใช่แบบของชาวตะวันตก
ที่อาจงดงามตามแบบของเขา แต่จะไม่งดงามเลยตามแบบของไทย ได้รับฟังเสียงวิพากวิจารณ์เรื่องเหล่านี้มาก
จากบรรดาผู้ห่วงใยความเป็นไทย วันนี้มีโอกาส จึงมาฝากท่านผู้เป็นครูอาจารย์ไว้ด้วย
ขอให้เป็นห่วงเยาวชนของชาติให้มากกว่านี้ อบรมสั่งสอนให้มากขึ้น ให้พวกเขามีจริยธรรมที่งดงาม
พอจะเป็นที่ชื่นใจของคนไทยได้มากกว่าทุกวันนี้ และถ้าท่านจะตอบแทนบุญคุณในข้อใดก็ตาม
ก็ขอให้ถือเรื่องนี้เป็นสำคัญเถิด ผู้รับจะอนุโมทนาสาธุการอย่างยิ่ง ขออำนวยพร</font>
<br>
<hr size=3 width="100%">
<br><font size=-1>จาก เอกสารประชาสัมพันธ์ มก.</font>
<br><font size=-1>โดย&nbsp; คณะกรรมการประชาสัมพันธ์ มก. โทร. 942-8181-3&nbsp;
โทรสาร&nbsp; 942-8183</font>
<br><font size=-1>ปีที่ 15 ฉบับที่ 22 วันที่ 4&nbsp; ธันวาคม พ.ศ.&nbsp;
2540</font>
<br><font size=-1>kasetsart university</font>
</body>
</html>
