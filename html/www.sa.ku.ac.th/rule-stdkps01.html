<html>
<head>
   <meta name="author" content="chokchai wongchinda">
   <title>rule-stdkps01</title>
</head>
<body text="#ffff00" bgcolor="#008000" link="#0000ee" vlink="#551a8b" alink="#ff0000">

<center>
<dt>
<b><font size=+2>ประกาศมหาวิทยาลัยเกษตรศาสตร์</font></b></dt></center>

<center>
<dt>
<b><font size=+1>เรื่อง ระเบียบการดำเนินกิจกรรมนิสิต มหาวิทยาลัยเกษตรศาสตร์</font></b></dt></center>

<center>
<dt>
<b><font size=+1>วิทยาเขตกำแพงแสน พุทธศักราช 2536</font></b></dt></center>

<dt>

<hr size=1 width="100%"></dt>

<dt>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
เพื่อให้การดำเนินกิจกรรมของนิสิตมหาวิทยาลัยเกษตรศาสตร์ วิทยาเขตกำแพงแสน
เป็นไปด้วยความเรียบร้อย อาศัยอำนาจตามความในมาตรา 94 แห่งข้อบังคับว่าด้วยธรรมนูญนิสิตมหาวิทยาลัยเกษตรศาสตร์
พุทธศักราช 2533 จึงให้กำหนดระเบียบการดำเนินกิจกรรมนิสิตมหาวิทยาลัยเกษตรศาสตร์
วิทยาเขตกำแพงแสน พุทธศักราช 2536 ไว้ดังต่อไปนี้</dt>

<center>
<dt>
<b>หมวด 1</b></dt></center>

<center>
<dt>
<b>บททั่วไป</b></dt></center>

<dt>
ข้อ 1. ระเบียบนี้เรียกว่า “ระเบียบดำเนินกิจกรรมนิสิตมหาวิทยาลัยเกษตรศาสตร์
วิทยาเขตกำแพงแสน พุทธศักราช 2536”</dt>

<dt>
ข้อ 2. ระเบียบนี้ให้ใช้บังคับตั้งแต่วันถัดจากวันประกาศเป็นต้นไป</dt>

<dt>
ข้อ 3. ในระเบียบนี้ เว้นแต่จะมีข้อความแสดงให้เห็นเป็นอย่างอื่น</dt>

<dt>
“ธรรมนูญนิสิต” หมายความว่า ข้อบังคับว่าด้วยธรรมนูญนิสิตมหาวิทยาลัยเกษตรศาสตร์
พุทธศักราช 2533</dt>

<dt>
“ระเบียบ” หมายความว่า ระเบียบการดำเนินกิจกรรมนิสิตมหาวิทยาลัยเกษตรศาสตร์
วิทยาเขตกำแพงแสน พุทธศักราช 2536</dt>

<dt>
“กำแพงแสน” หมายความว่า มหาวิทยาลัยเกษตรศาสตร์ วิทยาเขตกำแพงแสน</dt>

<dt>
“นิสิต” หมายความว่า นิสิตที่กำลังศึกษาในชั้นปริญญาตรี ในมหาวิทยาลัยเกษตรศาสตร์
วิทยาเขตกำแพงแสน</dt>

<dt>
“องค์การนิสิต” หมายความว่า องค์การนิสิตมหาวิทยาลัยเกษตรศาสตร์ ตามข้อบังคับว่าด้วยธรรมนูญนิสิตมหาวิทยาลัยเกษตรศาสตร์
พุทธศักราช 2533</dt>

<dt>
“องค์การนิสิตกำแพงแสน” หมายความว่า องค์การนิสิตมหาวิทยาลัยเกษตรศาสตร์ วิทยาเขตกำแพงแสน
ซึ่งเป็นส่วนหนึ่งขององค์การนิสิตมหาวิทยาลัยเกษตรศาสตร์</dt>

<dt>
“องค์การบริหารกำแพงแสน” หมายความว่า องค์การบริหาร องค์การนิสิตมหาวิทยาลัยเกษตรศาสตร์
วิทยาเขตกำแพงแสน</dt>

<dt>
“สภานิสิตกำแพงแสน” หมายความว่า สภาผู้แทนนิสิต องค์การนิสิต มหาวิทยาลัยเกษตรศาสตร์
วิทยาเขตกำแพงแสน</dt>

<dt>
“สโมสรนิสิต” หมายความว่า หน่วยงานนิสิตในสังกัดคณะของวิทยาเขตกำแพงแสน ซึ่งมีหน้าที่บริหารกิจกรรมนิสิตภายในคณะนั้น
ๆ โดยสังกัดองค์การบริหารกำแพงแสน</dt>

<dt>
“ชมรม” หมายความว่า หน่วยงานนิสิตที่ก่อตั้งขึ้นเพื่อดำเนินกิจกรรมตามวัตถุประสงค์แห่งตน
โดยสังกัดองค์การบริหารกำแพงแสน</dt>

<dt>
“ชุมนุม” หมายความว่า หน่วยงานนิสิตที่ก่อตั้งขึ้นเพื่อดำเนินกิจกรรมตามวัตถุประสงค์แห่งตน
โดยสังกัดสโมสรนิสิต</dt>

<dt>
“คณะกรรมการบริหาร” หมายความว่า คณะกรรมการบริหารองค์การบริหารองค์การนิสิต
มหาวิทยาลัยเกษตรศาสตร์ วิทยาเขตกำแพงแสน</dt>

<dt>
“สมาชิกสภานิสิต” หมายความว่า นิสิตที่ได้รับเลือกตั้งเป็นผู้แทนนิสิตในสภาผู้แทนนิสิต
องค์การนิสิต มหาวิทยาลัยเกษตรศาสตร์ วิทยาเขตกำแพงแสน</dt>

<dt>
“ชั้นปีของนิสิต” หมายความว่า ระยะเวลาเป็นปีที่นิสิตเข้าศึกษาอยู่ในมหาวิทยาลัยเกษตรศาสตร์
โดยนับปีที่ขึ้นทะเบียนเป็นนิสิตปีแรก เป็นปีที่ 1 และปีที่ขึ้นทะเบียนเป็นนิสิตตั้งแต่ปีที่
4 ขึ้นไปเป็นปีที่ 4 นิสิตที่มีหลักสูตรการศึกษามากกว่า 4 ปี ให้นับชั้นปีของนิสิตตามหลักสูตรการศึกษานั้น</dt>

<dt>
“กฎของมหาวิทยาลัย” หมายความว่า ข้อบังคับ ระเบียบ คำสั่ง หรือประกาศของมหาวิทยาลัยเกษตรศาสตร์</dt>

<dt>
ข้อ 4. ข้อบังคับใดที่ไม่ได้ระบุไว้ในระเบียบนี้ ให้ปฏิบัติโดยพิจารณาตามข้อบังคับว่าด้วยธรรมนูญนิสิต
มหาวิทยาลัยเกษตรศาสตร์ พุทธศักราช 2533 โดยอนุโลม</dt>

<center>
<dt>
<b>หมวด 2</b></dt></center>

<center>
<dt>
<b>นิสิต</b></dt></center>

<dt>
ข้อ 5 สิทธิและเสรีภาพของนิสิต</dt>

<dt>
(1) นิสิตมีสิทธิและเสรีภาพเท่าเทียมกันภายใต้ขอบเขตของกฎหมายและกฎมหาวิทยาลัย
และมีความเสมอภาคที่จะได้รับความยุติธรรมและผลประโยชน์ร่วมกัน</dt>

<dt>
(2) นิสิตมีสิทธิและเสรีภาพเท่าเทียมกันในการลงคะแนนเสียงแสดงประชามติ และเสนอตัวเข้ารับการเลือกตั้งในตำแหน่งต่าง
ๆ ขององค์การนิสิต ทั้งนี้ให้เป็นไปตามระเบียบข้อบังคับว่าด้วยการนั้น ๆ</dt>

<dt>
(3) นิสิตมีสิทธิและเสรีภาพเท่าเทียมกันในการเสนอเรื่องราว และเสนอความคิดเห็นต่อสมาชิกสภานิสิตหรือองค์การบริหารกำแพงแสน</dt>

<dt>
(4) นิสิตมีสิทธิและเสรีภาพเท่าเทียมกันในการเสนอเรื่องราวร้องทุกข์หรืออุทธรณ์
ตามวิธีการในระเบียบข้อบังคับที่สภานิสิตกำแพงแสนบัญญัติไว้</dt>

<dt>
(5) นิสิตมีเสรีภาพในการพูด การเขียน การพิมพ์ การโฆษณา การศึกษา การอบรม
และการรวมกันเป็นสโมสรนิสิต ชมรม หรือชุมนุม ภายใต้ขอบเขตของกฎหมาย กฎของมหาวิทยาลัยและวัฒนธรรมอันดีงามของไทย</dt>

<dt>
(6) นิสิตมีสิทธิเข้าร่วมกิจกรรมที่องค์การบริหารกำแพงแสนจัดขึ้น และใช้ประโยชน์อาคารสถานที่และบริการที่องค์การบริหารกำแพงแสนจัดไว้เพื่อนิสิต</dt>

<dt>
ข้อ 6. นิสิตมีหน้าที่</dt>

<dt>
(1) รักษาและนำชื่อเสียงและเกียรติคุณมาสู่มหาวิทยาลัย</dt>

<dt>
(2) ศึกษาหาความรู้อย่างเต็มความสามารถ</dt>

<dt>
(3) ปลูกฝังและธำรงไว้ซึ่งความสามัคคีเป็นอันหนึ่งอันเดียวกันในหมู่คณะ</dt>

<dt>
(4) ปฏิบัติตามกฎหมายของมหาวิทยาลัย</dt>

<dt>
(5) ปฏิบัติตามธรรมนูญนิสิต ในกรณีที่เห็นว่าการปฏิบัติตามธรรมนูญนิสิตเป็นการไม่ชอบธรรมก็ให้เสนอต่อสภานิสิต
หากข้อขัดแย้งไม่สิ้นสุดให้แสดงประชามติ เพื่อดำเนินการเสนอข้อแก้ไขหรือยกเลิก</dt>

<dt>
(6) ให้ความร่วมมือและมีส่วนรับผิดชอบต่อการดำเนินงานขององค์การนิสิต</dt>

<center>
<dt>
<b>หมวด 3</b></dt></center>

<center>
<dt>
<b>องค์การนิสิตกำแพงแสน</b></dt></center>

<dt>
ข้อ 7. องค์การนิสิตกำแพงแสน ประกอบด้วยนิสิตทั้งปวงที่กำลังศึกษาในชั้นปริญญาตรีอยู่ในมหาวิทยาลัยเกษตรศาสตร์
วิทยาเขตกำแพงแสน มีหน่วยงานหลักในการดำเนินกิจกรรมคือ องค์การบริหารกำแพงแสนและสภานิสิตกำแพงแสน</dt>

<dt>
ข้อ 8. ให้องค์การนิสิตกำแพงแสน พึงดำเนินงานให้เป็นไปตามวัตถุประสงค์ขององค์การนิสิต
มหาวิทยาลัยเกษตรศาสตร์ ตามมาตรา 10 แห่งธรรมนูญนิสิต</dt>

<dt>
ข้อ 9. องค์การนิสิตกำแพงแสน มีหน่วยงานหลักในการดำเนินการ 2 หน่วยงาน คือ
สภานิสิตกำแพงแสน และองค์การบริหารกำแพงแสน</dt>

<dt>
“องค์การนิสิตกำแพงแสน” มีชื่อย่อว่า “อ.ม.ก.กพส.” มีชื่อเป็นภาษาอังกฤษว่า
“kasetsart university student organization : kamphaengsaen campus” มีชื่อย่อเป็นภาษาอังกฤษว่า
“k.u.s.o. kp.”</dt>

<dt>
“สภานิสิตกำแพงแสน” มีชื่อย่อว่า “สภ.ก.กพส.” มีชื่อเป็นภาษาอังกฤษว่า “kasetsart
university student council : kamphaengsaen campus” และมีชื่อย่อเป็นภาษาอังกฤษว่า
“k.u.s.c. kp.”</dt>

<dt>
“องค์การบริหารกำแพงแสน มีชื่อย่อว่า “อบ.ก.กพส.” มีชื่อเป็นภาษาอังกฤษว่า
“kasetsart university student administrative board : kamphaengsaen campus”
และมีชื่อย่อเป็นภาษาอังกฤษว่า “k.u.s.a.b. kp”</dt>

<dt>
ข้อ 10. วาระการทำงานตำแหน่งต่าง ๆ ในองค์การนิสิตมีกำหนด 1 ปี โดยนับตั้งแต่วันปิดภาคปลายของปีการศึกษาหนึ่ง
จนถึงวันสุดท้ายของภาคปลายปีการศึกษาถัดไป และให้คณะกรรมการบริหารหน่วยงานนิสิตที่จะพ้นวาระการทำงานได้มอบงานและบัญชีทรัพย์สินต่าง
ๆ ของหน่วยงานนิสิตต่อคณะกรรมการบริหารหน่วยงานนิสิตชุดใหม่ภายใน 15 วัน ก่อนถึงวันสิ้นสุดวาระการทำงาน</dt>

<dt>
ข้อ 11. ให้หน่วยงานนิสิตที่ระบุไว้ในระเบียบนี้มีอาจารย์ที่ปรึกษาประกอบด้วยบุคลากรที่มหาวิทยาลัยเกษตรศาสตร์แต่งตั้ง
เพื่อให้คำปรึกษาและแนะนำในการปฏิบัติงาน</dt>

<center>
<dt>
<b>หมวด 4</b></dt></center>

<center>
<dt>
<b>สภานิสิตกำแพงแสน</b></dt></center>

<dt>
ข้อ 12. ระเบียบและข้อบังคับใดของสภานิสิตกำแพงแสน และองค์การบริหารกำแพงแสนจะตราขึ้นและใช้บังคับได้
ก็แต่โดยมติของสภานิสิตกำแพงแสน ทั้งนี้จะต้องไม่ขัดกับกฎของมหาวิทยาลัยและระเบียบนี้</dt>

<dt>
ข้อ 13. การเสนอร่างระเบียบและข้อบังคับใด ๆ ให้ประธานสภานิสิตกำแพงแสนหรือนายกองค์การบริหารกำแพงแสน
หรือสมาชิกสภานิสิตจำนวนไม่น้อยกว่าหนึ่งในสามของจำนวนสมาชิกสภานิสิตเป็นผู้เสนอต่อที่ประชุมสภานิสิตกำแพงแสน</dt>

<dt>
ข้อ 14. การใช้จ่ายเงินในกิจการของสภานิสิตกำแพงแสน ให้ประธานสภานิสิตกำแพงแสนเป็นผู้เบิกจ่าย
และแจ้งให้สภานิสิตกำแพงแสนทราบ</dt>

<dt>
ให้ประธานสภานิสิตกำแพงแสนร่วมกับเหรัญญิกสภานิสิตกำแพงแสนจัดทำบัญชีรายรับ-รายจ่ายเงินตลอดปี
เสนอต่อสภานิสิตกำแพงแสน โดยให้จัดเป็นวาระแรกของการประชุมสภานิสิตกำแพงแสนสมัยสามัญครั้งสุดท้ายในปีนั้น</dt>

<dt>
ข้อ 15. ให้มีประธานสภานิสิตกำแพงแสนคนหนึ่งและรองประธานสภานิสิตกำแพงแสนซึ่งอธิการบดีเป็นผู้ประกาศแต่งตั้งจากสมาชิกสภานิสิตกำแพงแสนตามผลการเลือกตั้งสภานิสิตกำแพงแสน</dt>

<dt>
การเลือกตั้งประธานสภานิสิตกำแพงแสน และรองประธานสภานิสิตกำแพงแสน ให้ดำเนินการในการประชุมสมาชิกสภานิสิตชุดใหม่
โดยมีประธานสภานิสิตกำแพงแสนคนที่ครบวาระการดำรงตำแหน่งทำหน้าที่ประธานที่ประชุม
และเป็นผู้รายงานผลการเลือกตั้งต่ออธิการบดี เพื่อให้สามารถออกประกาศแต่งตั้งได้ภายใน
7 วัน หลังจากวันเลือกตั้ง</dt>

<dt>
เมื่อพ้นกำหนดเวลาตามวรรคสองแล้ว และยังไม่มีประกาศแต่งตั้งให้ถือว่าผู้ที่สภานิสิตกำแพงแสนลงมติเลือกตั้งเป็นประธานสภานิสิตกำแพงแสน
และรองประธานสภานิสิตกำแพงแสนโดยถูกต้อง</dt>

<dt>
ข้อ 16. ประธานสภานิสิตกำแพงแสนและรองประธานสภานิสิตกำแพงแสนย่อมพ้นตำแหน่งเมื่อ</dt>

<dt>
(1) ลาออกจากตำแหน่ง</dt>

<dt>
(2) สภานิสิตกำแพงแสนให้ถอดถอนตามเกณฑ์โดยคะแนนเสียงไม่น้อยกว่า 3 ใน 4 ขององค์ประชุม</dt>

<dt>
(3) ขาดจากสมาชิกภาพในสภานิสิตกำแพงแสน ตามข้อ 17</dt>

<dt>
ข้อ 17. สมาชิกภาพในสภานิสิตกำแพงแสน ย่อมสิ้นสุดลง เมื่อ</dt>

<dt>
(1) ครบวาระ</dt>

<dt>
(2) มหาวิทยาลัยอนุมัติให้ลาออกจากการเป็นสมาชิกสภานิสิตตามที่สภานิสิตกำแพงแสนเสนอ</dt>

<dt>
(3) สถานภาพนิสิตในกำแพงแสนสิ้นสุดลง หรือได้รับอนุมัติให้ลาพักการศึกษา หรือขาดคุณสมบัติตามที่กำหนดไว้ในระเบียบการเลือกตั้งสมาชิกสภานิสิต</dt>

<dt>
(4) ถูกลงโทษทางวินัยตามข้อบังคับของมหาวิทยาลัย ตั้งแต่โทษพักการศึกษาขึ้นไป</dt>

<dt>
(5) ดำรงตำแหน่งในคณะกรรมการบริหารองค์การบริหารกำแพงแสน หรือในคณะกรรมการบริหารสโมสรนิสิต
ชมรม</dt>

<dt>
(6) ประพฤติตนเสื่อมเสียร้ายแรงและสภานิสิตกำแพงแสนลงมติให้พ้นจากสมาชิกภาพด้วยคะแนนไม่น้อยกว่า
3 ใน 4 ขององค์ประชุม</dt>

<dt>
ข้อ 18. ให้มีคณะกรรมการสภานิสิตกำแพงแสน ประกอบด้วย</dt>

<dt>
(1) ประธานสภานิสิตกำแพงแสน</dt>

<dt>
(2) รองประธานสภานิสิตกำแพงแสน</dt>

<dt>
(3) เลขาธิการสภานิสิตกำแพงแสน</dt>

<dt>
(4) รองเลขาธิการสภานิสิตกำแพงแสน</dt>

<dt>
(5) เหรัญญิก</dt>

<dt>
(6) คณะกรรมาธิการประจำ</dt>

<dt>
(7) สมาชิกสภานิสิตกำแพงแสนอื่น ๆ</dt>

<dt>
ข้อ 19. เลาขาธิการสภานิสิตกำแพงแสน รองเลขาธิการสภานิสิตกำแพงแสน เหรัญญิกและกรรมาธิการในคณะกรรมาธิการประจำนั้น
สภานิสิตกำแพงแสนเป็นผู้เลือกตั้งจากสมาชิกสภานิสิตและประธานสภานิสิตกำแพงแสน
เป็นผู้รายงานผลการเลือกตั้งต่ออธิการบดี</dt>

<dt>
การประกาศแต่งตั้งให้ดำเนินการภายใน 7 วัน หลังจากการเลือกตั้ง</dt>

<dt>
ข้อ 20. คณะกรรมาธิการประจำตามข้อ 18 มี 8 ชุด คือ</dt>

<dt>
1) คณะกรรมาธิการการเงิน ประกอบด้วยสมาชิกสภานิสิตไม่น้อยกว่า 3 คน</dt>

<dt>
2) คณะกรรมาธิการพัสดุและทรัพย์สิน ประกอบด้วยสมาชิกสภานิสิตไม่น้อยกว่า 2
คน</dt>

<dt>
3) คณะกรรมาธิการบริการและรับเรื่องราวทั่วไป ประกอบด้วยสมาชิกสภานิสิตไม่น้อยกว่า
3 คน</dt>

<dt>
4) คณะกรรมาธิการเอกสารและประชาสัมพันธ์ ประกอบด้วยสมาชิกสภานิสิตไม่น้อยกว่า
3 คน</dt>

<dt>
5) คณะกรรมาธิการ สโมสรนิสิตและวิชาการ ประกอบด้วยสมาชิกสภานิสิตไม่น้อยกว่า
2 คน</dt>

<dt>
6) คณะกรรมาธิการ บำเพ็ญประโยชน์ ประกอบด้วยสมาชิกสภานิสิตไม่น้อยกว่า 2 คน</dt>

<dt>
7) คณะกรรมาธิการศิลปวัฒนธรรม ประกอบด้วยสมาชิกสภานิสิตไม่น้อยกว่า 2 คน</dt>

<dt>
8)คณะกรรมาธิการกีฬา ประกอบด้วยสมาชิกสภานิสิตไม่น้อยกว่า 2 คน</dt>

<dt>
ข้อ 21. ประธานสภานิสิตกำแพงแสน โดยความเห็นชอบของที่ประชุมสภานิสิตกำแพงแสน
และไม่ขัดต่อระเบียบการประชุมสภานิสิต จะแต่งตั้งคณะกรรมาธิการเฉพาะกิจ เพื่อดำเนินกิจกรรมเร่งด่วนอันเป็นประโยชน์ของนิสิตก็ได้</dt>

<dt>
ข้อ 22. คณะกรรมาธิการประจำแต่ละชุด มีกรรมาธิการคนหนึ่งในคณะกรรมาธิการนั้นเป็นประธาน
ซึ่งกรรมาธิการนั้นเป็นผู้เลือกตั้ง เพื่อควบคุมดูแลการดำเนินงานในหน้าที่</dt>

<dt>
เมื่อตำแหน่งในคณะกรรมาธิการประจำว่างลงให้สภานิสิตกำแพงแสน ดำเนินการเลือกตั้งซ่อมภายใน
15 วัน นับตั้งแต่วันที่ตำแหน่งว่างลง</dt>

<dt>
ข้อ 23. สภานิสิตกำแพงแสน มีอำนาจหน้าที่และสิทธิดังนี้</dt>

<dt>
(1) พิทักษ์และป้องกันผลประโยชน์และสิทธิอันชอบธรรมของนิสิตและชื่อเสียงของมหาวิทยาลัย</dt>

<dt>
(2) พิจารณาอนุมัติงบประมาณขององค์การนิสิตกำแพงแสน</dt>

<dt>
(3) ควบคุมให้องค์การบริหารกำแพงแสนปฏิบัติตามแนวนโยบายที่ได้แถลงไว้</dt>

<dt>
(4) ควบคุมและตรวจสอบการใช้เงิน พัสดุ และทรัพย์สินขององค์การบริหารกำแพงแสน</dt>

<dt>
(5) พิจารณาเสนอความคิดเห็นเกี่ยวกับการดำเนินงานด้านต่าง ๆ ขององค์การบริหารกำแพงแสน</dt>

<dt>
(6) เสนอข้อแก้ไข หรือเพิ่มเติมกฎของมหาวิทยาลัยเกี่ยวกับองค์การนิสิตกำแพงแสน
ข้อเสนอดังกล่าวจะต้องได้รับคะแนนเสียงเห็นชอบไม่น้อยกว่า 2 ใน 3 ของจำนวนสมาชิกสภานิสิตทั้งหมด</dt>

<dt>
(7) เสนอความคิดเห็นต่าง ๆ เกี่ยวกับกิจการของมหาวิทยาลัยเพื่อให้มหาวิทยาลัยพิจารณา</dt>

<dt>
(8) วางระเบียบข้อบังคับ หรือข้อปฏิบัติเกี่ยวกับการดำเนินงานขององค์การบริหารกำแพงแสน
โดยไม่ขัดแย้งต่อกฎของมหาวิทยาลัย</dt>

<dt>
(9) ยับยั้งการดำเนินการในเรื่องหนึ่งเรื่องใดขององค์การบริหารกำแพงแสน ซึ่งสภานิสิตกำแพงแสนเห็นว่าขัดแย้งกับนโยบายที่ได้แถลงไว้
และแจ้งมติยับยั้งดังกล่าวให้ทราบภายใน 3 วัน</dt>

<dt>
ในกรณีเช่นนี้ให้องค์การบริหารกำแพงแสนหยุดการดำเนินการในเรื่องนั้นไว้ก่อนและหากเห็นว่าควรดำเนินงานต่อไปตามเดิมให้ยื่นอุทธรณ์ต่อสภานิสิตกำแพงแสนเพื่อให้ทบทวนมติยับยั้งนั้น
ถ้าผลการทบทวนของสภานิสิตกำแพงแสนปรากฎว่า มีมติยืนยันตามมติเดิมหรือเปลี่ยนแปลงมติด้วยคะแนนเสียงไม่น้อยกว่ากึ่งหนึ่งขององค์ประชุมสภานิสิตกำแพงแสน
ให้สภานิสิตกำแพงแสนแจ้งให้องค์การบริหารกำแพงแสนทราบภายใน 7 วัน นับแต่วันที่รับเรื่องอุทธรณ์และให้องค์การบริหารนิสิตกำแพงแสนถือปฏิบัติตามมตินั้น
หรือเสนอให้มหาวิทยาลัยพิจารณาต่อไป</dt>

<dt>
ในกรณีที่องค์การบริหารกำแพงแสนไม่ยื่นเรื่องอุทธรณ์ภายใน 7 วัน นับแต่วันที่สภานิสิตกำแพงแสนลงมติยับยั้งตามวรรคต้น
ให้ถือว่าการดำเนินการนั้นขององค์การบริหารกำแพงแสนเป็นอันยกเลิก</dt>

<dt>
(10) เชิญผู้เกี่ยวข้องมาชี้แจงข้อเท็จจริงในการพิจารณานโยบาย และการดำเนินการในเรื่องหนึ่งเรื่องใดขององค์การบริหารกำแพงแสนตามที่เห็นว่าจำเป็น</dt>

<dt>
(11) ขอตรวจสอบเอกสารหรือหลักฐานการดำเนินงานขององค์การบริหารกำแพงแสนตามที่เห็นว่าจำเป็น
ซึ่งองค์การบริหารกำแพงแสนจะต้องจัดให้ตรวจสอบตามที่ขอภายใน 3 วัน นับแต่วันที่ได้รับแจ้งเป็นลายลักษณ์อักษรจากสภานิสิตกำแพงแสน</dt>

<dt>
(12) ลงมติไม่ไว้วางใจองค์การบริหารกำแพงแสนเป็นรายบุคคลหรือทั้งคณะตามวิธีปฏิบัติที่กำหนดไว้ในมาตรา
23 (9) ของธรรมนูญนิสิต โดยเกณฑ์ต่ำสุดไม่น้อยกว่า 3 ใน 4 ของสมาชิกสภานิสิตทั้งหมดที่มีอยู่ในขณะนั้น</dt>

<dt>
(13) พิจารณายุบชมรมหรือการจัดตั้งชมรมตามที่องค์การบริหารกำแพงแสนเสนอแล้ว
เสนอผลการลงมติให้มหาวิทยาลัยพิจารณา</dt>

<dt>
ข้อ 24. ประธานสภานิสิตกำแพงแสน มีอำนาจหน้าที่ดังนี้</dt>

<dt>
(1) ควบคุมและดำเนินกิจกรรมของสภานิสิตกำแพงแสน</dt>

<dt>
(2) เป็นประธานของที่ประชุมในการประชุมสภานิสิตกำแพงแสน การประชุมคณะกรรมการสภานิสิตกำแพงแสน
การประชุมนิสิตทั้งปวง การแสดงประชามติ และการประชุมร่วมระหว่างสภานิสิตกำแพงแสนกับองค์การบริหารกำแพงแสน</dt>

<dt>
(3) เป็นผู้แทนของสภานิสิตกำแพงแสนในกิจการภายนอก</dt>

<dt>
(4) รักษาความสงบเรียบร้อยภายในสภานิสิตกำแพงแสน</dt>

<dt>
(5) รักษาให้เป็นไปตามระเบียบนี้ หรือที่สภานิสิตกำแพงแสนมอบหมาย</dt>

<dt>
ข้อ 25. รองประธานสภานิสิตกำแพงแสน มีอำนาจหน้าที่ดังนี้</dt>

<dt>
(1) ปฏิบัติหน้าที่แทนประธานสภานิสิตกำแพงแสนในกรณีที่ประธานสภานิสิตกำแพงแสนไม่สามารถปฏิบัติหน้าที่ได้</dt>

<dt>
(2) ช่วยเหลือกิจการต่าง ๆ ของสภานิสิตกำแพงแสน ตามที่ประธานสภานิสิตกำแพงแสนมอบหมาย</dt>

<dt>
ข้อ 26. เลขาธิการสภานิสิตกำแพงแสน มีอำนาจหน้าที่ดังนี้</dt>

<dt>
(1) ออกหนังสือเชิญประชุมสภานิสิตกำแพงแสน และหนังสืออื่น ๆ ในกิจการของสภานิสิตกำแพงแสน</dt>

<dt>
(2) จัดเตรียมระเบียบวาระการประชุมและจัดทำรายงานการประชุมสภานิสิตกำแพงแสนและการประชุมอื่น
ๆ ของสภานิสิตกำแพงแสนรวมทั้งเอกสารประกอบการพิจารณาของที่ประชุมตามที่ประธานสภานิสิตกำแพงแสนหรือสภานิสิตกำแพงแสนมอบหมาย</dt>

<dt>
(3) ปฏิบัติงานด้านธุรการและสารบรรณของสภานิสิตกำแพงแสน</dt>

<dt>
(4) ชี้แจงระเบียบข้อบังคับและยืนยันหลักฐานเอกสารต่อที่ประชุมสภานิสิตกำแพงแสน
หรือต่อสมาชิกสภานิสิต และยืนยันมติของสภานิสิตกำแพงแสน</dt>

<dt>
(5) ประสานงานระหว่างประธานสภานิสิตกำแพงแสนกับคณะกรรมาธิการประจำคณะกรรมาธิการเฉพาะกิจและบุคคลทั่วไป</dt>

<dt>
(6) ปฏิบัติงานอื่น ๆ ตามที่ประธานสภานิสิตกำแพงแสนมอบหมาย</dt>

<dt>
รองเลขาธิการสภานิสิตกำแพงแสน มีอำนาจหน้าที่ช่วยเหลือเลขาธิการสภานิสิตกำแพงแสนในกิจการทั้งปวง
และตามที่เลขาธิการสภานิสิตกำแพงแสนมอบหมาย</dt>

<dt>
ข้อ 27. เหรัญญิก มีหน้าที่รับผิดชอบการเบิกจ่ายเงินของสภานิสิตกำแพงแสน ตามที่ประธานสภานิสิตกำแพงแสนเสนออนุมัติ
ควบคุมและรับผิดชอบการเงินการบัญชีของสภานิสิตกำแพงแสน ให้เป็นไปตามระเบียบการเงินของมหาวิทยาลัยโดยอนุโลม</dt>

<dt>
ข้อ 28. คณะกรรมาธิการประจำ มีอำนาจหน้าที่และสิทธิดังนี้</dt>

<dt>
(1) คณะกรรมาธิการการเงิน มีหน้าที่ดำเนินการพิจารณางบประมาณขององค์การนิสิตกำแพงแสน
ก่อนนำเสนอให้สภานิสิตกำแพงแสนพิจารณา และดำเนินการตรวจสอบสถานะทางการเงินและการใช้จ่ายเงิน
หรืองบประมาณที่ได้รับจากสภานิสิตกำแพงแสน องค์การนิสิตกำแพงแสน โดยถือเป็นสิทธิที่กระทำได้</dt>

<dt>
(2) คณะกรรมาธิการพัสดุและทรัพย์สิน มีหน้าที่ดูแลพัสดุและทรัพย์สินของสภานิสิตกำแพงแสน
และดำเนินการตรวจสอบพัสดุและทรัพย์สินขององค์การบริหารกำแพงแสน เพื่อเสนอต่อสภานิสิตกำแพงแสน
และมีสิทธิขอตรวจสอบรายละเอียดจากหน่วยงานนิสิตตามที่เห็นว่าจำเป็นในการปฏิบัติหน้าที่</dt>

<dt>
(3) คณะกรรมาธิการบริการและรับเรื่องราวทั่วไป มีหน้าที่ดูแลสมาชิกสภานิสิตและนิสิตหรือบุคคลทั่วไปที่มาติดต่อ
ดำเนินการรับเรื่องทั่วไปที่มีการร้องเรียนแล้วนำเสนอประธานสภานิสิตกำแพงแสน
และนำผลการพิจารณาไปดำเนินการต่อไป</dt>

<dt>
(4) คณะกรรมาธิการเอกสารและประชาสัมพันธ์ มีหน้าที่รับผิดชอบต่องานจัดหาและตรียมเอกสาร
โดยเฉพาะอย่างยิ่งเอกสารเผยแพร่ความรู้และวิชาการ และพิจารณากลั่นกรองหาข้อมูลประกอบเพื่อเสนอต่อสมาชิกสภานิสิต
ตลอดจนนิสิตทั้งปวง รวมทั้งงานประชาสัมพันธ์ของสภานิสิตกำแพงแสนด้วย</dt>

<dt>
(5) คณะกรรมาธิการสโมสรนิสิตและวิชาการ มีหน้าที่ดูแลการทำงานอันเกี่ยวกับสโมสรและวิชาการของนิสิต
ตลอดจนถึงนโยบายและระเบียบของสโมสรนิสิต และประสานงานระหว่างสภานิสิตกำแพงแสนและสโมสรนิสิต</dt>

<dt>
(6) คณะกรรมาธิการบำเพ็ญประโยชน์ มีหน้าที่ดูแลการทำงานอันเกี่ยวกับชมรมบำเพ็ญประโยชน์และกิจกรรมของชมรมบำเพ็ญประโยชน์
ตลอดจนถึงนโยบายและระเบียบของชมรมบำเพ็ญประโยชน์และประสานงานระหว่างสภานิสิตกำแพงแสนกับชมรมบำเพ็ญประโยชน์</dt>

<dt>
(7) คณะกรรมาธิการศิลปวัฒนธรรม มีหน้าที่ดูแลการทำงานอันเกี่ยวกับชมรมศิลปวัฒนธรรมและกิจกรรมของชมรมศิลปวัฒนธรรม
ตลอดจนถึงนโยบายและระเบียบของชมรมศิลปวัฒนธรรมและประสานงานระหว่างสภานิสิตกำแพงแสนกับชมรมศิลปวัฒนธรรม</dt>

<dt>
(8) คณะกรรมาธิการกีฬา มีหน้าที่ดูแลการทำงานอันเกี่ยวกับชมรมกีฬาและกิจกรรมของชมรมกีฬา
ตลอดจนถึงนโยบายและระเบียบของชมรมกีฬาและประสานงานระหว่างสภานิสิตกำแพงแสนกับชมรมกีฬา</dt>

<dt>
ข้อ 29. การดำรงตำแหน่งในคณะกรรมการสภานิสิตและคณะกรรมาธิการประจำอันสิ้นสุดเมื่อ</dt>

<dt>
(1) พ้นจากสมาชิกภาพในสภานิสิตกำแพงแสน</dt>

<dt>
(2) สภานิสิตกำแพงแสนมีมติถอดถอนด้วยคะแนนเสียง ไม่น้อยกว่า 2 ใน 3 ขององค์ประชุม</dt>

<dt>
ข้อ 30. สมาชิกสภานิสิต มีอำนาจหน้าที่และสิทธิดังนี้</dt>

<dt>
(1) เข้าร่วมประชุมและลงมติในการประชุมสภานิสิตกำแพงแสน</dt>

<dt>
(2) รวบรวมความคิดเห็นและข้อเสนอแนะของนิสิตทั้งปวงเสนอต่อสภานิสิตกำแพงแสน</dt>

<dt>
(3) พิทักษ์ไว้ซึ่งผลประโยชน์ของนิสิตทั้งปวง ตลอดจนค้นคว้าและแสวงหาข้อเท็จจริงเสนอต่อที่ประชุมสภานิสิตกำแพงแสน
เพื่อประกอบการพิจารณาปัญหาต่าง ๆ</dt>

<dt>
(4) มีสิทธิขอให้หน่วยงานนิสิตในสังกัดองค์การบริหารกำแพงแสน หรือกรรมการองค์การบริหารกำแพงแสนมาแถลงข้อเท็จจริงต่าง
ๆ เพื่อผลประโยชน์ของนิสิต</dt>

<dt>
(5) มีสิทธิยื่นญัตติในการประชุมสภานิสิตกำแพงแสน โดยมีสมาชิกสภานิสิตรับรองไม่น้อยกว่า
3 คน</dt>

<dt>
(6) มีสิทธิลงมติไม่ไว้วางใจและประธานหรือรองประธานสภานิสิตกำแพงแสน โดยคะแนนเสียงไม่น้อยกว่า
3 ใน 4 ขององค์ประชุม</dt>

<dt>
เมื่อมีการลงมติเช่นนี้ให้ ประธานหรือรองประธานสภานิสิตกำแพงแสนลาออกแล้วให้ดำเนินการเลือกตั้งใหม่และนำผลการเลือกตั้งเสนออธิการบดี
เพื่อประกาศแต่งตั้งภายใน 7 วัน</dt>

<dt>
(7) มีสิทธิลงมติถอดถอนผู้ดำรงตำแหน่งอื่นในคณะกรรมการสภานิสิตกำแพงแสน นอกจากตำแหน่งประธานและรองประธานสภานิสิตกำแพงแสน
ด้วยคะแนนเสียงไม่น้อยกว่า 2 ใน 3 ขององค์ประชุม</dt>

<dt>
(8) มีสิทธิยื่นกระทู้ถาม</dt>

<dt>
ข้อ 31. การประชุมสภานิสิตกำแพงแสนหมายถึง การประชุมสมาชิกสภานิสิตทั้งหมด
การประชุมนี้ย่อมเป็นการประชุมโดยเปิดเผยและเป็นไปตามระเบียบการประชุมของสภานิสิตกำแพงแสน
ทั้งนี้จะต้องมีสมาชิกสมานิสิตเข้าร่วมประชุมไม่น้อยกว่ากึ่งหนึ่งของจำนวนสมาชิกสภานิสิตทั้งหมด
จึงจะครบองค์ประชุมโดยไม่รวมสมาชิกสภานิสิตที่ลาประชุม</dt>

<dt>
ในกรณีที่จำนวนสมาชิกสภานิสิตมาประชุมไม่ครบองค์ประชุมตามวรรคต้นให้เรียกประชุมใหม่อีกครั้งหนึ่ง
และหากจำนวนสมาชิกสภานิสิตมาประชุมไม่ครบองค์ประชุมอีก แต่สมาชิกสภานิสิตที่มาประชุมรับรองว่าเป็นองค์ประชุม
ก็ให้ถือว่าครบองค์ประชุมได้</dt>

<dt>
ข้อ 32. ในแต่ละปีมีการประชุมสภานิสิตกำแพงแสนสมัยสามัญ รวมทั้งสิ้น 4 ครั้ง
คือ</dt>

<dt>
ครั้งที่ 1 ภายใน 15 วัน หลังจากวันเปิดเรียนภาคต้นของปีการศึกษานั้น</dt>

<dt>
ครั้งที่ 2 ภายใน 15 วัน หลังจากเสร็จสิ้นการเลือกตั้งสมาชิกสภานิสิตชั้นปีที่
1</dt>

<dt>
ครั้งที่ 3 ภายใน 15 วัน หลังจากวันเปิดเรียนภาคปลายของปีการศึกษานั้น</dt>

<dt>
ครั้งที่ 4 ภายใน 7 วัน หลังจากวันเสร็จสิ้นการเลือกตั้งสมาชิกสภานิสิตชุดที่จะดำรงตำแหน่งในปีถัดไป</dt>

<dt>
ข้อ 33. การประชุมสภานิสิตกำแพงแสนสมัยวิสามัญจะกระทำได้ต่อเมื่อมีเรื่องสำคัญที่ประธานสภานิสิตกำแพงแสนเห็นสมควรนำเข้าพิจารณาในที่ประชุมสภานิสิตกำแพงแสน
ก่อนการประชุมสมัยสามัญครั้งถัดไป หรือนายกองค์การบริหารกำแพงแสน โดยความเห็นชอบของคณะกรรมการบริหารหรือสมาชิกสภานิสิตจำนวนไม่น้อยกว่า
1 ใน 3 ของจำนวนสมาชิกสภานิสิตทั้งหมดร้องขอต่อประธานสภานิสิตกำแพงแสน</dt>

<center>
<dt>
<b>หมวด 5</b></dt></center>

<center>
<dt>
<b>องค์การบริหารกำแพงแสน</b></dt></center>

<dt>
ข้อ 34. องค์การบริหารกำแพงแสน เป็นหน่วยงานหลักขององค์การนิสิตกำแพงแสนที่ใช้อำนาจบริหารและดำเนินกิจกรรมนิสิตตามบทบัญญัติแห่งธรรมนูญนิสิตและระเบียบนี้</dt>

<dt>
ข้อ 35. การปฏิบัติงานขององค์การบริหารกำแพงแสนให้เป็นไปตามระเบียบของมหาวิทยาลัยและหากมีบุคลลภายนอกเข้าร่วมกิจกรรมจะต้องได้รับความเห็นชอบจากมหาวิทยาลัยเสียก่อน</dt>

<dt>
ข้อ 36. ในการจัดงานใด ๆ ขององค์การบริหารกำแพงแสน ประธานในการจัดงานนั้นจะต้องส่งใบประเมินผลงานหรือโครงการตามแบบพิมพ์ที่สภานิสิตกำแพงแสนกำหนดให้สภานิสิตกำแพงแสนทราบภายใน
30 วัน หลังจากงานสิ้นสุดลง</dt>

<dt>
ข้อ 37. คณะกรรมาธิการตรวจสอบของสภานิสิตกำแพงแสน อันได้แก่คณะกรรมาธิการ
การเงินและคณะกรรมาธิการพัสดุ และทรัพย์สินของสภานิสิตกำแพงแสน มีอำนาจตรวจสอบหลักฐานการดำเนินงานขององค์การบริหารกำแพงแสนได้ทุกกรณี</dt>

<dt>
ข้อ 38. เมื่อมีการเปลี่ยนแปลงคณะกรรมการบริหารทั้งชุด ให้คณะกรรมการบริหารโดยนายกองค์การบริหารกำแพงแสนและเหรัญญิกรวบรวมหลักฐานการเงิน
บัญชีพัสดุ และทรัพย์สินทั้งหมดส่งให้คณะกรรมการตรวจสอบการเงิน พัสดุและทรัพย์สินเพื่อตรวจสอบก่อนการมอบหมายงานให้คณะกรรมาธิการบริหารชุดใหม่ไม่น้อยกว่า
15 วัน</dt>

<dt>
ข้อ 39. ให้มีคณะกรรมการองค์การบริหารกำแพงแสน ประกอบด้วย</dt>

<dt>
(1) คณะกรรมการบริหาร</dt>

<dt>
(2) นายกสโมสรนิสิต</dt>

<dt>
(3) ประธานชมรม</dt>

<dt>
(4) หัวหน้าตึกพักและหอพัก</dt>

<dt>
ข้อ 40. คณะกรรมการบริหาร ประกอบด้วย</dt>

<dt>
(1) นายกองค์การบริหารกำแพงแสน</dt>

<dt>
(2) รองนายกองค์การบริหารกำแพงแสนฝ่ายกิจการภายใน</dt>

<dt>
(3) รองนายกองค์การบริหารกำแพงแสนฝ่ายกิจการภายนอก</dt>

<dt>
(4) รองนายกองค์การบริหารกำแพงแสนฝ่ายนิสิตสัมพันธ์</dt>

<dt>
(5) เหรัญญิก</dt>

<dt>
(6) เลขานุการ</dt>

<dt>
ข้อ 41. กรรมการในคณะกรรมการบริหารพ้นจากตำแหน่ง เมื่อ</dt>

<dt>
(1) หมดวาระ</dt>

<dt>
(2) ลาออก</dt>

<dt>
(3) สถานภาพนิสิตในมหาวิทยาลัยสิ้นสุดลง หรือได้รับอนุมัติให้ลาพักการศึกษา
หรือขาดคุณสมบัติตามที่กำหนดไว้ในระเบียบการเลือกตั้งคณะกรรมการบริหาร</dt>

<dt>
(4) ถูกลงโทษทางวินัยตามกฎของมหาวิทยาลัย ตั้งแต่โทษพักการศึกษาขึ้นไป</dt>

<dt>
(5) สภานิสิตกำแพงแสนลงมติไม่ไว้วางใจตามข้อ 23 (12) แห่งระเบียบนี้</dt>

<dt>
ข้อ 42. ในการดำเนินงานขององค์การบริหารกำแพงแสนจะมีหัวหน้าฝ่ายต่าง ๆ เพื่อช่วยคณะกรรมการองค์การบริหารกำแพงแสนปฏิบัติงานด้านต่าง
ๆ</dt>

<dt>
โดยจำเป็นจะต้องมีฝ่ายต่าง ๆ ดังต่อไปนี้</dt>

<dt>
1. ผู้ช่วยเลขานุการ</dt>

<dt>
2. ผู้ช่วยเหรัญญิก</dt>

<dt>
3. ฝ่ายพัสดุและครุภัณฑ์</dt>

<dt>
4. ฝ่ายประชาสัมพันธ์และกระจายเสียง</dt>

<dt>
5. และฝ่ายอื่น ๆ ตามความจำเป็น</dt>

<dt>
ทั้งนี้จะต้องได้รับความเห็นชอบจากคณะกรรมการองค์การบริหารกำพงแสน โดยนายกองค์การบริหารกำแพงแสนเป็นผู้เสนอให้มหาวิทยาลัยแต่งตั้งภายใน
90 วัน หลังการเลือกตั้ง</dt>

<dt>
ข้อ 43. คณะกรรมการบริหารได้มาโดยการเลือกตั้งทางตรงจากนิสิตทั้งปวง และอธิการบดีเป็นผู้ประกาศแต่งตั้งตามผลการเลือกตั้งนั้น</dt>

<dt>
การสมัครรับเลือกตั้งเพื่อดำรงตำแหน่งในคณะกรรมการบริหาร จะต้องสมัครรวมกันเป็นคณะบุคคล
โดยมีผู้สมัครครบทุกตำแหน่งและระบุตำแหน่งที่สมัครของแต่ละบุคคล</dt>

<dt>
ข้อ 44. คณะกรรมการบริหารจะต้องแถลงนโยบายการดำเนินงานด้านต่าง ๆ ขององค์การบริหารกำแพงแสนพร้อมส่งเอกสารประกอบการแถลงนโยบายต่อที่ประชุมสภานิสิตกำแพงแสน
ก่อนที่สภานิสิตกำแพงแสนจะพิจารณารับร่างงบประมาณขององค์การบริหารกำแพงแสน</dt>

<dt>
ข้อ 45. ในกรณีที่คณะกรรมการบริหารได้รับมติไม่ไว้วางใจ ตามข้อ 23 (12) แห่งระเบียบนี้
คณะกรรมการบริหารจะยื่นอุทธรณ์เป็นลายลักษณ์อักษร เพื่อขอให้สภานิสิตกำแพงแสนพิจารณาใหม่อีกครั้งหนึ่งก็ได้
ทั้งนี้จะต้องกระทำภายใน 15 วัน นับแต่วันที่ลงมติไม่ไว้วางใจ</dt>

<dt>
หากสภานิสิตกำแพงแสนยืนยันมติไว้วางใจเช่นเดิมในการพิจารณาคำอุทธรณ์ของคณะกรรมการบริหารตามวรรคต้น
ให้ถือว่าการดำรงตำแหน่งในคณะกรรมการบริหารของผู้ที่เกี่ยวข้องเป็นอันสิ้นสุด
และการจัดบุคคลเข้าดำรงตำแหน่งแทนให้เป็นไปตามข้อ 46 หรือตามข้อ 47</dt>

<dt>
หากสภานิสิตกำแพงแสนลงมติไว้วางใจในการพิจารณาคำอุทธรณ์ของคณะกรรมการบริหารตามวรรคต้น
ให้ถือว่าผู้ดำรงตำแหน่งที่เกี่ยวข้องในมติดังกล่าวยังคงอยู่ในวาระการทำงานต่อไป</dt>

<dt>
ข้อ 46. ในกรณีที่บางตำแหน่งในคณะกรรมการบริหารว่างลงก่อนครบวาระ ให้คณะกรรมการองค์การบริหารกำแพงแสนที่ยังคงอยู่ในตำแหน่งสรรหาบุคคลเข้าดำรงตำแหน่งภายใน
15 วัน</dt>

<dt>
ผู้ที่เข้าดำรงตำแหน่งแทนตามวรรคต้นมีวาระการดำรงตำแหน่งเท่ากันกับเวลาที่เหลืออยู่ของวาระของผู้ที่ตนแทน</dt>

<dt>
ข้อ 47. ในกรณีคณะกรรมการบริหารทั้งคณะถูกลงมติไม่ไว้วางใจจากสภานิสิตก่อนครบวาระและคงเหลือเวลาตามวาระมากกว่า
90 วัน ให้คณะกรรมการบริหารลาออกภายใน 30 วัน และให้ดำเนินการเลือกตั้งให้เสร็จสิ้นอย่างน้อย
7 วันก่อนวันลาออก และให้คณะกรรมการบริหารชุดใหม่เข้ารับตำแหน่งทันทีหลังจากการลาออก</dt>

<dt>
วาระการดำรงตำแหน่งของคณะกรรมการบริหารชุดใหม่ตามวรรคต้นมีเท่ากับเวลาที่เหลืออยู่ของวาระของคณะกรรมการบริหารที่พ้นจากตำแหน่ง</dt>

<dt>
ข้อ 48. คณะกรรมการองค์การบริหารกำแพงแสน มีอำนาจหน้าที่ และสิทธิ ดังนี้</dt>

<dt>
(1) ร่วมพิจารณาวางแผน แก้ไขปัญหาที่เกิดขึ้นกับนิสิต ชมรม ชุมนุม สโมสร รวมทั้งสวัสดิภาพและสวัสดิการนิสิตทั้งปวง</dt>

<dt>
(2) วารระเบียบ ข้อบังคับ ข้อปฏิบัติ และข้อแนะนำเกี่ยวกับการดำเนินงานขององค์การบริหารกำแพงแสน
โดยเสนอต่อสภานิสิตกำแพงแสน ทั้งนี้จะต้องไม่ขัดแย้งต่อกฎของมหาวิทยาลัย</dt>

<dt>
(3) ดำเนินการเลือกตั้งทั่วไป</dt>

<dt>
(4) ช่วยสนับสนุนการดำเนินงานขององค์การบริหารกำแพงแสน</dt>

<dt>
(5) มีสิทธิเข้าร่วมประชุมในการประชุมสภานิสิตกำแพงแสน เพื่อแถลงข้อเท็จจริงหรือแสดงความคิดเห็น
แต่ไม่มีสิทธิออกเสียงในการลงมติ</dt>

<dt>
(6) เรียกประชุมนิสิตทั้งปวงเพื่อชี้แจงเรื่องต่าง ๆ ตามเห็นสมควร</dt>

<dt>
ข้อ 49. คณะกรรมการบริหาร มีอำนาจ หน้าที่และสิทธิดังนี้</dt>

<dt>
(1) บริหารกิจกรรมทั้งปวงเกี่ยวกับนิสิต โดยไม่ขัดต่อกฎของมหาวิทยาลัย</dt>

<dt>
(2) พิจารณาและวางแผนการดำเนินงานขององค์การบริหารกำแพงแสนให้เป็นไปตามนโยบายที่แถลงไว้ต่อที่ประชุมสภานิสิตกำแพงแสน</dt>

<dt>
(3) มีสิทธิเข้าร่วมประชุมในการประชุมสภานิสิตกำแพงแสน เพื่อแถลงข้อเท็จจริง
หรือแสดงความคิดเห็น แต่ไม่มีสิทธิออกเสียงในการลงมติ</dt>

<dt>
(4) เรียกประชุมนิสิตหรือกลุ่มนิสิตเพื่อชี้แจงเรื่องราวต่าง ๆ หรือกล่าวตักเตือนในกรณีที่กระทำผิดระเบียบข้อบังคับหรือศีลธรรมอันดีงามตามเห็นสมควร
และอาจนำเสนอมหาวิทยาลัยพิจารณาต่อไป</dt>

<dt>
ข้อ 50. นายกองค์การบริหารกำแพงแสน มีอำนาจหน้าที่ดังนี้</dt>

<dt>
(1) ควบคุมดูแลและรับผิดชอบการดำเนินงานทั้งปวงขององค์การบริหารกำแพงแสน</dt>

<dt>
(2) เสนอผลการเลือกตั้งคณะกรรมการบริหารต่ออธิการบดี เพื่อประกาศแต่งตั้ง</dt>

<dt>
(3) เสนอผลการสรรหาบุคคลเข้าดำรงตำแหน่งแทนตำแหน่งว่างในคณะกรรมการบริหารแล้วนำเสนออธิการบดีเพื่อประกาศแต่งตั้ง</dt>

<dt>
(4) แต่งตั้งและถอดถอนหัวหน้าฝ่ายต่าง ๆ เพื่อช่วยงานของคณะกรรมการองค์การบริหารกำแพงแสน
ตามมติของคณะกรรมการองค์การบริหารกำแพงแสน</dt>

<dt>
(5) เป็นผู้แทนองค์การนิสิตกำแพงแสนในการดำเนินกิจกรรมนิสิต</dt>

<dt>
(6) เป็นประธานคณะกรรมการองค์การบริหารกำแพงแสน</dt>

<dt>
ข้อ 51. รองนายกองค์การบริหารกำแพงแสนฝ่ายกิจกรรมภายใน มีหน้าที่รับผิดชอบการดำเนินงานด้านกิจกรรมทั่วไปเกี่ยวกับนิสิตตามนโยบายขององค์การบริหารกำแพงแสน
โดยมีฝ่ายต่าง ๆคือฝ่ายบริหารทั่วไป ฝ่ายประชาสัมพันธ์และกระจายเสียง ฝ่ายพัสดุและครุภัณฑ์
ฝ่ายศิลปวัฒนธรรม และฝ่ายอื่น ๆ ตามที่คณะกรรมการองค์การบริหารกำแพงแสนเห็นสมควร
และปฏิบัติหน้าที่แทนนายกองค์การบริหารกำแพงแสน ในกรณีที่นายกองค์การบริหารกำแพงแสนไม่สามารถปฏิบัติหน้าที่ได้</dt>

<dt>
ข้อ 52. รองนายกองค์การบริหารกำแพงแสนฝ่ายกิจการภายนอก มีหน้าที่รับผิดชอบการดำเนินงานด้านการติดต่อประชาสัมพันธ์กับองค์การและสถาบันภายนอกตามนโยบายขององค์การบริหารกำแพงแสน
โดยมีฝ่ายต่าง ๆ คือ ฝ่ายกิจการภายในประเทศ ฝ่ายกิจการภายนอกประเทศ และฝ่ายอื่น
ๆ ตามที่คณะกรรมการองค์การบริหารกำแพงแสนเห็นสมควร</dt>

<dt>
ข้อ 53. รองนายกองค์การบริหารกำแพงแสนฝ่ายนิสิตสัมพันธ์ มีหน้าที่รับผิดชอบการดำเนินงานด้านสวัสดิภาพนิสิต
และความสัมพันธ์ระหว่างนิสิตตามนโยบายขององค์การบริหารกำแพงแสน โดยมีฝ่ายต่าง
ๆ คือ ฝ่ายสวัสดิภาพนิสิต ฝ่ายกีฬา ฝ่ายส่งเสริมความสัมพันธ์ระหว่างนิสิตในมหาวิทยาลัย
ฝ่ายสวัสดิการนิสิต ฝ่ายสังคมสงเคราะห์ และฝ่ายอื่น ๆ ตามที่คณะกรรมการองค์การบริหารกำแพงแสนเห็นสมควร</dt>

<dt>
ข้อ 54. เหรัญญิก มีหน้าที่รับผิดชอบการเบิกจ่ายเงินขององค์การบริหารกำแพงแสน
ตามที่นายกองค์การบริหารกำแพงแสนเสนออนุมัติ ควบคุมและรับผิดชอบการเงินการบัญชี
ทรัพย์สินและพัสดุขององค์การบริหารกำแพงแสน ให้เป็นไปตามระเบียบการเงินขององค์การบริหารกำแพงแสน
และระเบียบการเงินของมหาวิทยาลัยโดยอนุโลม</dt>

<dt>
ข้อ 55. เลขานุการ มีหน้าที่รับผิดชอบการดำเนินงานสารบรรณ การจัดเตรียมวาระ
และรายงานการประชุม การเก็บและรวบรวมเอกสารต่าง ๆ และการประสานงานระหว่างองค์การบริหารกำแพงแสนกับหน่วยงานอื่น
ๆ</dt>

<dt>
ข้อ 56. หัวหน้าฝ่ายต่าง ๆ มีหน้าที่รับผิดชอบการปฏิบัติงานของฝ่ายของตนตามที่คณะกรรมการบริหารมอบหมาย</dt>

<center>
<dt>
<b>หมวด 6</b></dt></center>

<center>
<dt>
<b>สโมสรนิสิต</b></dt></center>

<dt>
ข้อ 57. กิจกรรมนิสิตแต่ละคณะให้ดำเนินงานในรูปสโมสรนิสิตในสังกัดองค์การบริหารกำแพงแสนและอยู่ในความควบคุมดูแลของคณะนั้น
ๆ</dt>

<dt>
ข้อ 58. แต่ละคณะมีสโมสรนิสิตเพียงสโมสรเดียว และใช้ชื่อสโมสรนิสิตดังกล่าวตามชื่อของคณะนั้น
ๆ เป็นผู้รับผิดชอบการดำเนินงานทั้งปวงเกี่ยวกับกิจกรรมของนิสิตในคณะนั้น
ๆ และสโมสรนิสิตจะมีชุมนุมในสังกัดก็ได้</dt>

<dt>
ข้อ 60. สโมสรนิสิตแต่ละคณะกำหนดระเบียบเกี่ยวกับการบริหารกิจกรรมนิสิตในคณะของตน
รวมทั้งระเบียบเกี่ยวกับชุมนุมในสังกัดได้ ทั้งนี้จะต้องไม่ขัดแย้งกับกฎของมหาวิทยาลัยและระเบียบนี้</dt>

<dt>
ข้อ 61 คณะกรรมการบริหารสโมสรนิสิตแต่ละคณะ จะต้องให้ความร่วมมือแก่องค์การนิสิตกำแพงแสนในการดำเนินกิจกรรมของนิสิตทั้งปวง</dt>

<dt>
ข้อ 62 คณะกรรมการบริหารสโมสรนิสิตแต่ละคณะต้องจัดทำงบประมาณเงินบำรุงกิจการนิสิตในการดำเนินกิจการตามระยะเวลาที่สภานิสิตกำแพงแสนกำหนด
และนำเสนอให้สภานิสิตกำแพงแสนพิจารณาโดยตรง ทั้งนี้ให้รวมงบประมาณของชุมสุมในสังกัดเป็นส่วนหนึ่งของงบประมาณนั้นด้วย</dt>

<dt>
งบประมาณตามวรรคต้นจะต้องเป็นงบประมาณสำหรับใช้จ่ายในกิจกรรมที่เป็นประโยชน์หรือให้ความรู้แก่นิสิตในมหาวิทยาลัยหรือเป็นประโยชน์ต่อประชาชนโดยทั่วไป</dt>

<dt>
ข้อ 63 คณะกรรมการบริหารสโมสรนิสิตแต่ละคณะได้มาโดยการเลือกตั้งทั่วไปจากนิสิตในคณะนั้น
ๆ</dt>

<dt>
ข้อ 64 การสมัครเข้ารับเลือกตั้งเป็นกรรมการบริหารโสมสรนิสิตจะต้องสมัครรวมกันเป็นคณะบุคคล
โดยมีผู้สมัครครบทุกตำแหน่งและระบุตำแหน่งที่สมัครของแต่ละบุคคล หรือเป็นไปตามระเบียบบริหารกิจกรรมนิสิตในคณะนั้น
ๆ</dt>

<dt>
ข้อ 65 คุณสมบัติของผู้สมัครรับเลือกตั้งและผู้มีสิทธิออกเสียงเลือกตั้งในการเลือกตั้งคณะกรรมการบริหารสโมสรนิสิต
ตลอดจนวิธีการเลือกตั้ง การดำรงตำแหน่ง และการพ้นจากตำแหน่งในคณะกรรมการบริหารดังกล่าว
ให้เป็นไปตามระเบียบว่าด้วยการบริหารกิจกรรมนิสิตในคณะนั้น ๆ</dt>

<center>
<dt>
<b>หมวด 7</b></dt></center>

<center>
<dt>
<b>ชมรมในสังกัดองค์การบริหารกำแพงแสน</b></dt></center>

<dt>
ข้อ 66 ชมรมในสังกัดองค์การบริหารกำแพงแสนให้ขึ้นตรงและอยู่ในความควบคุมดูแลขององค์การบริหารกำแพงแสน
โดยแต่ละชมรมจะต้องมีระเบียบหรือข้อบังคับการดำเนินกิจกรรมของตนตามที่มหาวิทยาลัยกำหนด
ทั้งนี้จะต้องไม่ขัดแย้งกับธรรมนูญนิสิตและระเบียบนี้</dt>

<dt>
ข้อ 67 ชมรมในสังกัดองค์การบริหารกำแพงแสน มีหน้าที่ให้การบริการแก่นิสิตที่มาขอใช้บริการจะกีดกันนิสิตที่มาขอใช้บริการหรือมาร่วมกิจกรรมของชมรมไม่ได้
ยกเว้นิสิตที่กระทำผิดหรือฝ่าฝืนระเบียบของชมรมนั้น ๆ</dt>

<dt>
ข้อ 68 ชมรมในสังกัดองค์การบริหารกำแพงแสน จะจัดตั้งขึ้นได้ก็ต่อเมื่อมีวัตถุประสงค์เพื่อดำเนินกิจกรรมด้านใดด้านหนึ่งโดยเฉพาะ
คือ</dt>

<dt>
(1) ชมรมด้านบำเพ็ญประโยชน์ จะต้องมีวัตถุประสงค์เพื่อส่งเสริมให้นิสิตมีความคิดริเริ่มและสร้างสรรค์
รู้จักนำความรู้มาทำประโยชน์ต่อส่วนรวม ตระหนักในภาระหน้าที่และความรับผิดชอบที่ตนมีต่อสังคมโดยส่วนรวมและรู้จักใช้เวลาว่างพัฒนาตนเองให้พร้อม
เพื่อจักบำเพ็ญประโยชน์ต่อหมู่คณะและประเทศชาติ</dt>

<dt>
(2) ชมรมด้านศิลปวัฒนธรรม จะต้องมีวัตถุประสงค์เพื่อส่งเสริมให้นิสิตเกิดความสนใจในขนบธรรมเนียม
ประเพณี และศิลปของไทย ตลอดจนมีโอกาสศึกษาและปฏิบัติเพื่อให้เกิดทักษะตระหนักในความสำคัญและเล็งเห็นประโยชน์ต่อส่วนรวมของการส่งเสริม
เผยแพร่และธำรงไว้ซึ่งศิลปวัฒนธรรมอันดีงามของไทย</dt>

<dt>
(3) ชมรมด้านกีฬา จะต้องมีวัตถุประสงค์เพื่อเผยแพร่ความรู้แก่นิสิตเกี่ยวกับกีฬา
ประโยชน์ของการเล่นกีฬาและวิธีการเล่นที่ถูกต้องสำหรับกีฬาแต่ละประเภท เปิดโอกาสนิสิตเรียนและพัฒนาการเล่นกีฬาประเภทที่ตนถนัด
และปลูกฝังให้นิสิตมีน้ำใจนักกีฬา และนิยมการสร้างความสัมพันธ์ฉันมิตรกับบุคคลอื่น
อันจักเป็นแนวทางให้นิสิตรู้จักใช้เวลาว่างให้เป็นประโยชน์มีพลานามัยดี และมีส่วนสำคัญในการยกมาตรฐานการกีฬาของมหาวิทยาลัยให้สูงขึ้น</dt>

<dt>
ข้อ 69. ชมรมที่จะจัดตั้งขึ้นใหม่ จะต้องมีวัตถุประสงค์อย่างใดอย่างหนึ่งอย่างแน่ชัด
และไม่ซ้ำซ้อนกับวัตถุประสงค์หลักของชมรมที่ได้จัดตั้งขึ้นก่อนแล้ว จึงจะจัดตั้งขึ้นได้
ทั้งนี้ยกเว้นชมรมที่ดำเนินกิจกรรมด้านการออกค่ายอาสาพัฒนาชนบท</dt>

<dt>
ข้อ 70. การก่อตั้งชมรมในสังกัดองค์การบริหารกำแพงแสน ให้มีขั้นตอน และวิธีปฏิบัติดังนี้</dt>

<dt>
(1) ยื่นหนังสือการขอจัดตั้งชมรมต่อองค์การบริหารกำแพงแสน พร้อมแนบรายละเอียดของชมรม</dt>

<dt>
(2) รายละเอียดของชมรมประกอบด้วย ชื่อและวัตถุประสงค์ รายชื่ออาจารย์ที่ปรึกษา
รายชื่อสมาชิกโดยระบุสังกัด ชั้นปี และเลขประจำตัว กรรมการบริหารในระหว่างการขออนุมัติก่อตั้ง
ระเบียบการดำเนินกิจกรรมและประเภทของชมรม</dt>

<dt>
(3) จำนวนสมาชิกเริ่มก่อตั้งชมรมต้องไม่ต่ำกว่า 75 คน และต้องมีสมาชิกจากคณะต่าง
ๆ ไม่ต่ำกว่าครึ่งหนึ่งของคณะทั้งหมดในมหาวิทยาลัยเกษตรศาสตร์ วิทยาเขตกำแพงแสน</dt>

<dt>
(4) เมื่อองค์การบริหารกำแพงแสนได้รับเรื่องการขอจัดตั้งชมรมแล้ว ให้เสนอความเห็นแจ้งต่อสภานิสิตกำแพงแสน
ภายใน 15 วัน</dt>

<dt>
(5) สภานิสิตกำแพงแสนลงมติอนุมัติให้การจัดตั้งหรือไม่ให้จัดตั้งภายในสมัยประชุมแรก
หลังจากได้รับเรื่องการขอจัดตั้ง และแจ้งให้องค์การบริหารนิสิตกำแพงแสนดำเนินการแจ้งต่อชมรมที่จะก่อตั้งนั้น</dt>

<dt>
(6) สภานิสิตกำแพงแสนอาจเชิญตัวแทนจากชมรมที่จะก่อตั้งมาชี้แจงรายละเอียดเพิ่มเติมในที่ประชุมสภานิสิตกำแพงแสนได้หากเห็นสมควร</dt>

<dt>
(7) เมื่อสภานิสิตกำแพงแสนมีมติให้จัดตั้งชมรมใดให้สภานิสิตกำแพงแสน เสนอมหาวิทยาลัยภายใน
7 วัน นับตั้งแต่วันที่อนุมัติเพื่อพิจารณาอนุมัติการจัดตั้งภายใน 15 วัน
เมื่อพ้นกำหนดเวลานี้แล้ว ถ้ามหาวิทยาลัยไม่มีประกาศการจัดตั้งชมรมก่อตั้งใหม่ให้ถือว่าการจัดตั้งชมรมนั้นถูกต้อง</dt>

<dt>
ข้อ 71. ระเบียบหรือข้อบังคับการดำเนินกิจกรรมของชมรมในสังกัดองค์การบริหารกำแพงแสนต้องประกอบด้วยรายละเอียดที่สำคัญดังนี้</dt>

<dt>
(1) ชื่อและเครื่องหมายของชมรม</dt>

<dt>
(2) ที่ตั้งสำนักงานและวัตถุประสงค์ของชมรม</dt>

<dt>
(3) ประเภทและคุณสมบัติของสมาชิก</dt>

<dt>
(4) สิทธิและหน้าที่ของสมาชิกในชมรม</dt>

<dt>
(5) องค์ประกอบ โครงสร้างการบริหารงาน อำนาจหน้าที่ของคณะกรรมการบริหารชมรม</dt>

<dt>
(6) คุณสมบัติของผู้ดำรงตำแหน่งต่าง ๆ ในคณะกรรมการบริหารของชมรม</dt>

<dt>
(7) การคัดเลือก แต่งตั้ง และการพ้นวาระของคณะกรรมการบริหารและตำแหน่งต่าง
ๆ ในชมรม</dt>

<dt>
(8) การประชุมและการตัดสินชี้ขาด</dt>

<dt>
(9) การเงินและทรัพย์สิน</dt>

<dt>
(10) การเก็บรักษาเงินและทรัพย์สิน การสั่งจ่ายเงินและการเบิกเงินของชมรม</dt>

<dt>
(11) การได้มาของทรัพย์สินในชมรม</dt>

<dt>
(12) การแก้ไขหรือเปลี่ยนแปลงระเบียบข้อบังคับที่กำหนดโดยชมรม</dt>

<dt>
ข้อ 72. ให้แต่ละชมรมในสังกัดองค์การบริหารกำแพงแสนทำการคัดเลือกกรรมการบริหารรับผิดชอบในกิจการของชมรมให้เสร็จสิ้นภายในเดือนธันวาคม
พร้อมทั้งแจ้งรายชื่อให้องค์การบริหารกำแพงแสนและสภานิสิตกำแพงแสนทราบภายใน
7 วัน หลังจากเลือกตั้งกรรมการบริหารชมรม</dt>

<dt>
ข้อ 73. ชมรมในสังกัดองค์การบริหารกำแพงแสน ต้องให้ความร่วมมือในกิจการขององค์การบริหารกำแพงแสน
เมื่อได้รับคำขอความร่วมมือและการทำกิจกรรมของแต่ละชมรมให้ทำในนามองค์การบริหารองค์การนิสิตกำแพงแสน</dt>

<dt>
ข้อ 74. ให้แต่ละชมรมในสังกัดองค์การบริหารกำแพงแสน ทำรายงานสรุปผลงานการดำเนิน</dt>

<dt>
กิจกรรมทั้งหมดในรอบปีเสนอต่อสภานิสิตกำแพงแสนก่อนวันทุดท้ายของปีการศึกษานั้น
30 วัน</dt>

<dt>
ข้อ 75. ชมรมในสังกัดองค์การบริหารกำแพงแสนจะถูกยุบเลิกโดยมติของสภานิสิตกำแพงแสน
เมื่อ</dt>

<dt>
(1) ไม่มีผลงานปรากฎในรอบปี โดยถือผลงานจากรายงานตามข้อ 74 ของระเบียบนี้เป็นเกณฑ์
หรือ</dt>

<dt>
(2) ทำกิจกรรมผิดวัตถุประสงค์ อันก่อให้เกิดความเสียหายร้ายแรงต่อชื่อเสียงของนิสิตหรือองค์การนิสิตหรือมหาวิทยาลัย
หรือ</dt>

<dt>
(3) ไม่ปฏิบัติตามกฎข้อบังคับของมหาวิทยาลัยหรือองค์การนิสิตกำแพงแสน อันก่อให้เกิดอภิสิทธิ์หรือทำให้แบบแผนการปฏิบัติงาน
และระบบการบริหารกิจกรรมภายในมหาวิทยาลัยเสียหาย</dt>

<dt>
ข้อ 76. เมื่อชมรมในสังกัดองค์การบริหารกำแพงแสนถูกยุบเลิก ให้โอนทรัพย์สินของชมรมนั้น
ๆ เป็นขององค์การนิสิตวิทยาเขตกำแพงแสนทั้งหมด โดยองค์การบริหารกำแพงแสน เป็นผู้ตรวจสอบและดำเนินการจัดการให้เรียบร้อย</dt>

<center>
<dt>
<b>หมวด 8</b></dt></center>

<center>
<dt>
<b>การเงิน</b></dt></center>

<dt>
ข้อ 77. เงินงบประมาณในการดำเนินกิจกรรมนิสิต ได้มาจากเงินบำรุงกิจการนิสิตซึ่งนิสิตทุกคนชำระเป็นส่วนหนึ่งของค่าธรรมเนียมการศึกษา
เงินรายได้จากกิจกรรมหารายได้ของฝ่ายต่าง ๆ เงินบริจาค และเงินเหลือจ่ายจากปีที่ผ่านไป</dt>

<dt>
ข้อ 78. เงินงบประมาณตามข้อ 77 ให้จัดสรรให้องค์การบริหารกำแพงแสน สภานิสิตกำแพงแสน
สโมสรนิสิตคณะต่าง ๆ ชมรมในสังกัดองค์การบริหารกำแพงแสน และกันส่วนหนึ่งไว้เป็นเงินสำรองขององค์การนิสิตกำแพงแสน</dt>

<dt>
ตามเกณฑ์ดังต่อไปนี้</dt>

<dt>
(1) องค์การบริหารกำแพงแสน ไม่เกิน 40%</dt>

<dt>
(2) สภานิสิตกำแพงแสน ไม่เกิน 5%</dt>

<dt>
(3) สโมสรนิสิตคณะต่าง ๆ และชมรมในสังกัดองค์การบริหารกำแพงแสน ไม่เกิน 40%</dt>

<dt>
(4) เงินสำรองขององค์การนิสิตกำแพงแสน ไม่เกิน 15%</dt>

<dt>
ข้อ 79. วิธีการจัดสรรงบประมาณ การพิจารณาอนุมัติงบประมาณให้ดำเนินการตามข้อกำหนดแห่งธรรมนูญนิสิต</dt>

<dt>
ข้อ 80. การเบิกจ่ายเงินงบประมาณที่ฝากไว้กับมหาวิทยาลัย ให้อนุโลมปฏิบัติตามข้อบังคับว่าด้วยเงินรายได้ของมหาวิทยาลัย
โดยมหาวิทยาลัยจะออกระเบียบปฏิบัติตามที่เห็นว่าจำเป็นก็ได้</dt>

<dt>
เฉพาะเงินที่ได้รับอนุมัติจากสภานิสิตกำแพงแสนแล้วเท่านั้นที่จะเบิกจ่ายได้ตามวรรคต้น
ยกเว้นเงินสำรองขององค์การนิสิตกำแพงแสน ซึ่งอำนาจสั่งจ่ายเป็นของนายกองค์การบริหารกำแพงแสนและประธานสภานิสิตกำแพงแสน</dt>

<dt>
ข้อ 81. เงินสำรองขององค์การนิสิตกำแพงแสน ให้แบ่งเป็น 3 ส่วนเท่า ๆ กันเพื่อให้ฝ่ายต่าง
ๆ สั่งจ่ายได้ตามความจำเป็นดังนี้</dt>

<dt>
(1) ส่วนแรกเป็นขององค์การบริหารกำแพงแสน นายกองค์การบริหารกำแพงแสน สั่งจ่ายได้ตามที่เห็นสมควร
โดยความเห็นชอบของคณะกรรมการบริหาร</dt>

<dt>
(2) ส่วนที่สองเป็นของสภานิสิตกำแพงแสน ประธานสภานิสิตกำแพงแสนสั่งจ่ายได้ตามที่เห็นสมควรโดยได้รับอนุมัติจากสภานิสิตกำแพงแสน</dt>

<dt>
(3) ส่วนที่สามเป็นของสโมสรนิสิตและชมรม นายกองค์การบริหารกำแพงแสนสั่งจ่ายในโครงการที่ประธานชมรม
หรือโครงการที่นายกสโมสรนิสิตคณะต่าง ๆ เสนอทั้งนี้โครงการนั้น ๆ จะต้องได้รับอนุมัติจากสภานิสิตกำแพงแสนก่อน
จึงจะอยู่ในข่ายที่จะสั่งจ่ายเงินส่วนนี้สนับสนุนได้</dt>

<dt>
ข้อ 82. ในกรณีที่มีเงินงบประมาณคงเหลือเมื่อสิ้นปีดำเนินงาน ให้ปฏิบัติดังนี้</dt>

<dt>
(1) เงินงบประมาณคงเหลือของทุกฝ่าย ให้ยกยอดคงเหลือนั้นไปตั้งเป็นงบประมาณของส่วนกลางในปีต่อไป
หรือให้สภานิสิตเป็นผู้จัดสรรดำเนินการต่อไป</dt>

<dt>
(2) เงินรายได้เหลือของฝ่ายใด ให้ยกยอดคงเหลือนั้นไปสมทบเป็นงบประมาณของฝ่ายนั้ในปีต่อไป</dt>

<dt>
ข้อ 83. เงินรายได้นอกงบประมาณเงินบำรุงกิจการนิสิต ขององค์การบริหารกำแพงแสนสภานิสิตกำแพงแสน
สโมสรนิสิตคณะ ชมรมในสังกัดองค์การบริหารกำแพงแสน และชุมนุมในสังกัดสโมสรนิสิตคณะ
จะต้องนำฝากธนาคารที่เชื่อถือได้หรือสหกรณ์ออมทรัพย์มหาวิทยาลัยเกษตรศาสตร์</dt>

<dt>
การเบิกจ่ายเงินรายได้ส่วนนี้ให้เป็นไปตามระเบียบการใช้จ่ายของหน่วยกิจกรรมนิสิตแห่งตน</dt>

<center>
<dt>
<b>หมวด 9</b></dt></center>

<center>
<dt>
<b>การเลิกตั้งสมาชิกสภานิสิตและคณะกรรมการบริหาร</b></dt></center>

<dt>
ข้อ 84. การเลือกตั้งสมาชิกสภานิสิตจะต้องดำเนินการให้เสร็จสิ้นในเดือนธันวาคมของปีการศึกษา
โดยมีคณะกรรมการองค์การบริหารกำแพงแสนเป็นผู้ดำเนินการ</dt>

<dt>
การเลือกตั้งตามวรรคต้นเป็นการเลือกตั้งทางตรงไม่มีการจำกัดชั้นปีของนิสิตที่สมัครเข้ารับเลือกตั้ง</dt>

<dt>
ข้อ 85. ให้มีสมาชิกสภานิสิตอย่างน้อยคณะละ 3 คน ในกรณีที่จำนวนนิสิตในคณะมากกว่า
300 คน ให้มีสมาชิกสภานิสิตเพิ่มในอัตราส่วน 1 คนต่อนิสิต 150 คน และถ้าจำนวนนิสิตมีเศษเกิน
75 คน ให้มีสมาชิกสภานิสิตเพิ่มขึ้นอีก 1 คน</dt>

<dt>
การนับจำนวนนิสิตเพื่อการพิจารณาจำนวนสมาชิกสภานิสิตจากแต่ละคณะตามวรรคต้นให้ถือตามจำนวนนิสิตที่จะต้องไปศึกษาที่วิทยาเขตกำแพงแสนในปีการศึกษาถัดไป
โดยไม่รวมนิสิตที่จะจบการศึกษาในภาคการศึกษาที่มีการเลือกตั้งและนิสิตชั้นปีที่
1 ในปีการศึกษาถัดไป</dt>

<dt>
ข้อ 86. ให้ดำเนินการเลือกตั้งสมาชิกสภานิสิตจากนิสิตชั้นปีที่ 1 ที่ศึกษาเริ่มแรกในวิทยาเขตกำแพงแสน
โดยการเลือกตั้งทางตรงภายใน 30 วัน นับตั้งแต่วันเปิดเรียนภารต้นของปีการศึกษาแรกที่นิสิตชั้นปีที่
1 เข้าศึกษาในมหาวิทยาลัย</dt>

<dt>
ให้มีสมาชิกสภานิสิตจากนิสิตชั้นปีที่ 1 อย่างน้อยคณะละ 1 คน ในกรณีจำนวนนิสิตชั้นปีที่
1 ในคณะนั้นมากกว่า 150 คน ให้มีสมาชิกสภานิสิตในอัตราส่วน 1 คนต่อนิสิต 150
คน และถ้าจำนวนนิสิตชั้นปีที่ 1 มีเศษเกิน 75 คน ให้มีสมาชิกสภานิสิตเพิ่มขึ้นอีก
1 คน</dt>

<dt>
ผู้มีสิทธิรับเลือกตั้งและลงคะแนนเสียงเลือกตั้งในการเลือกตั้งตามวรรคต้นได้แก่นิสิตชั้นปีที่
1 เท่านั้น</dt>

<dt>
ข้อ 87. ในกรณีที่จำนวนสมาชิกสภานิสิตที่ได้จากการเลือกตั้งตามข้อ 84 ไม่ครบจำนวนเกณฑ์ในข้อ
85 ให้ดำเนินการเลือกตั้งซ่อมพร้อมกันกับการเลือกตั้งในข้อ 86</dt>

<dt>
ผู้มีสิทธิสมัครรับเลือกตั้งและลงคะแนนเสียงเลือกตั้งในการเลือกตั้งซ่อมตามวรรคต้น
ได้แก่นิสิตตั้งแต่ชั้นปีที่ 2 ขึ้นไปเท่านั้น</dt>

<dt>
ข้อ 88. ให้นำจำนวนสมาชิกสภานิสิตที่ได้รับเลือกตั้งตามข้อ 86 และข้อ 87 ไปรวมกับจำนวนที่ได้รับเลือกตั้งตามข้อ
84 โดยแยกรวมเป็นคณะและให้ถือว่าผลรวมนั้นคือจำนวนสมาชิกสภานิสิตที่คณะนั้น
ๆ จะพึงมีตลอดวาระของการทำงาน แม้ว่าผลรวมดังกล่าวจะน้อยกว่าจำนวนสมาชิกเมื่อคิดตามเกณฑ์ในข้อ
85 ก็ตาม</dt>

<dt>
ข้อ 89. ในกรณีที่ตำแหน่งสมาชิกสภานิสิตของแต่ละคณะว่างลงก่อนครบวาระให้คณะกรรมการบริหารสโมสรนิสิตของคณะต้นสังกัด
ดำเนินการเลือกตั้งซ่อมภายใน 30 วัน นับแต่วันที่ตำแหน่งว่างเว้นแต่จะมีเวลาคงเหลือตามวาระการทำงานไม่ถึง
60 วัน</dt>

<dt>
ผู้ได้รับเลือกตั้งในการเลือกตั้งซ่อมตามวรรคต้นมีวาระการดำรงตำแหน่งเท่ากับเวลาที่เหลืออยู่ของวาระของผู้ที่ตนแทน</dt>

<dt>
ข้อ 90. ผู้สมัครรับเลือกตั้งสมาชิกสภานิสิต ต้องมีคุณสมบัติดังต่อไปนี้</dt>

<dt>
1. มีคะแนนสะสมไม่ต่ำกว่า 2.00</dt>

<dt>
2. ไม่เป็นนิสิตที่เคยถูกลงโทษทางวินัยนิสิต ตั้งแต่พักการศึกษาขึ้นไป</dt>

<dt>
ข้อ 91. ในการเลือกตั้งสมาชิกสภานิสิตแต่ละครั้ง ถ้าจำนวนผู้สมัครเข้ารับเลือกตั้งไม่ครบตามจำนวนสมาชิกสภานิสิตที่ต้องการ
ให้ใช้วิธีลงคะแนนลงคะแนนเสียงรับรอง</dt>

<dt>
ข้อ 92. การเลือกตั้งคณะกรรมการบริหารในองค์การบริหารกำแพงแสน ให้ดำเนินการพร้อมกันกับการเลือกตั้งสมาชิกในข้อ
84 และให้เป็นการเลือกตั้งทางตรงจากนิสิตทั้งปวง</dt>

<dt>
ข้อ 93. ผู้สมัครรับเลือกตั้งคณะกรรมการบริหารต้องมีคุณสมบัติดังต่อไปนี้</dt>

<dt>
1. ได้ศึกษาในมหาวิทยาลัยเกษตรศาสตร์มาแล้ว ไม่น้อยกว่า 3 ภาคการศึกษา</dt>

<dt>
2. มีคะแนนเฉลี่ยสะสมไม่น้อยกว่า 2.00</dt>

<dt>
3. ไม่เป็นนิสิตที่เคยถูกลงโทษทางวินัยนิสิต ตั้งแต่พักการศึกษาขึ้นไป</dt>

<dt>
ข้อ 94. การสมัครรับเลือกตั้งเพื่อดำรงตำแหน่งในคณะกรรมการบริหารองค์การบริหารกำแพงแสน
จะต้องเป็นไปตามเงื่อนไขในข้อ 43 วรรคสอง และให้ถือว่าคณะบุคคลผู้สมัครที่ได้รับคะแนนนิยมสูงสุดเป็นคณะบุคคลที่ได้รับเลือกตั้งเป็นคณะกรรมการบริหารองค์การบริหารกำแพงแสน</dt>

<dt>
กรณีที่คณะบุคคลที่สมัครรับเลือกตั้งตามวรรคต้นมีเพียงคณะบุคคลเดียว ให้ใช้วิธีลงคะแนนเสียงรับรองจากนิสิตทั้งปวง
ทั้งนี้จะต้องได้รับคะแนนเสียงรับรองไม่น้อยกว่ากึ่งหนึ่งของจำนวนนิสิตที่มาลงคะแนนจึงจะถือว่าได้รับเลือกตั้ง</dt>

<center>
<dt>
<b>หมวด 10</b></dt></center>

<center>
<dt>
<b>ประชามติ</b></dt></center>

<dt>
ข้อ 95. ประชามติคือ เสียงข้างมากที่ได้จากการลงคะแนนเสียงทั่วไปของนิสิตทั้งปวง</dt>

<dt>
ข้อ 96. การขอประชามติย่อมกระทำได้ในกรณีใดกรณีหนึ่ง หรือหลายกรณีดังต่อไปนี้</dt>

<dt>
(1) เกิดข้อขัดแย้งอันสำคัญ</dt>

<dt>
(2) เมื่อสภานิสิตกำแพงแสนและองค์การบริหารกำแพงแสนเห็นชอบ</dt>

<dt>
(3) เมื่อนิสิตทั่วไปจำนวนไม่น้อยกว่าสามร้อยคนเข้าชื่อกันร้องขอต่อองค์การนิสิตกำแพงแสน</dt>

<dt>
ข้อ 97. ก่อนการแสดงประชามติจะต้องมีการอภิปรายทั่วไปอย่างน้อย 1 ครั้ง และการลงคะแนนเสียงแสดงประชามติจะต้องดำเนินการภายใน
3 วัน นับจากวันสุดท้ายของวันเปิดอภิปรายทั่วไป</dt>

<dt>
ข้อ 98. ในการแสดงประชามติแต่ละครั้งให้ถือว่าเสียงมากกว่าครึ่งหนึ่งของจำนวนนิสิตทั้งหมดที่มาลงคะแนนเสียง
เป็นข้อตกลงที่ได้รับความยินยอมพร้อมใจจากนิสิตทั้งปวง และข้อขัดแย้งที่เกี่ยวข้องเป็นอันยุติ</dt>

<center>
<dt>
<b>หมวด 11</b></dt></center>

<center>
<dt>
<b>บทสุดท้าย</b></dt></center>

<dt>
ข้อ 99. การเสนอแก้ไขหรือเพิ่มเติมระเบียบนี้จะกระทำได้เมื่อสมาชิกสภานิสิตเห็นชอบด้วยคะแนนเสียงไม่น้อยกว่า
3 ใน 4 ขององค์ประชุม และได้รับการอนุมัติจากมหาวิทยาลัย</dt>

<dt>
ข้อ 100. บทบัญญัติอื่นใดอันเกี่ยวข้องกับนิสิตที่ออกโดยองค์การนิสิตกำแพงแสน
หากขัดแย้งต่อระเบียบย่อมไม่มีผลบังคับ</dt>

<dt>
ข้อ 101. ให้ประธานสภานิสิตกำแพงแสน และนายกองค์การบริหารกำแพงแสนเป็นผู้รับผิดชอบในการแต่งตั้งคณะกรรมาธิการหรือคณะกรรมการ
เพื่อดำเนินการยกร่างหรือแก้ไขระเบียบข้อบังคับการประชุมและระเบียบการบริหารงานต่าง
ๆ ภายในหน่วยงานของตนให้สอดคล้องกับเจตจำนงแห่งระเบียบนี้ ให้เป็นการเรียบร้อยภายใน
60 วัน นับแต่วันที่ระเบียบนี้มีผลใช้บังคับ</dt>

<dt>
ข้อ 102. อธิการบดีหรือผู้ที่อธิการบดีมอบหมายเป็นผู้รักษาตามระเบียบ และมีอำนาจออกข้อบังคับเพื่อให้เป็นไปตามวัตถุประสงค์ของระเบียบนี้</dt>

<center>
<dt>
<b>หมวด 12</b></dt></center>

<center>
<dt>
<b>บทเฉพาะกาล</b></dt></center>

<dt>
ข้อ 103. ให้ถือว่าการเลือกตั้งคณะกรรมการสภานิสิตกำแพงแสนและคณะกรรมการองค์การบริหารกำแพงแสนประจำปีการศึกษา
2535-36 ซึ่งได้ดำเนินการเสร็จสิ้นแล้วก่อนวันประกาศใช้ระเบียบนี้เป็นการดำเนินการตามเจตนารมณ์แห่งระเบียบนี้
และผลการเลือกตั้งนับเป็นผลอันสมบูรณ์</dt>

<dt>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
จึงประกาศมาเพื่อทราบทั่วกัน</dt>

<dt>
<font color="#008000">.</font></dt>

<center>
<dt>
ประกาศ ณ วันที่ 15 กุมภาพันธ์ พ.ศ. 2536</dt></center>

<center>
<dt>
(นายกำพล อดุลวิทย์)</dt></center>

<center>
<dt>
อธิการบดีมหาวิทยาลัยเกษตรศาสตร์</dt></center>

<dt>

<hr size=1 width="100%"></dt>

</body>
</html>
