<html>
<head>
   <meta name="author" content="paht wongchinda st30pwc@nontri.ku.ac.th">
</head>
<body text="#000000" bgcolor="#00ffff" link="#0000ee" vlink="#551a8b" alink="#ff0000">

<center>
<dt>
<b><font color="#dd0000"><font size=+1>ประกาศมหาวิทยาลัยเกษตรศาสตร์</font></font></b></dt></center>

<center>
<dt>
<b><font color="#dd0000"><font size=+1>เรื่อง ระเบียบว่าด้วยการศึกษาภาคฤดูร้อน</font></font></b></dt></center>

<center>
<dt>
<b><font color="#dd0000"><font size=+1>พุทธศักราช 2535</font></font></b></dt></center>

<dt>

<hr width="100%"></dt>

<dt>
โดยที่พิจารณาเห็นสมควรปรับปรุงระเบียบว่าด้วยการศึกษาภาคฤดูร้อน ให้มีความเหมาะสม
และมีความสอดคล้องกับวัตถุประสงค์ของการจัดการศึกษา</dt>

<dt>
ฉะนั้น อาศัยอำนาจตามความในข้อ 13.2 แห่งข้อบังคับว่าด้วยการศึกษาขั้นปริญญาตรีของมหาวิทยาลัยเกษตรศาสตร์
พุทธศักราช 2521 และที่แก้ไขเพิ่มเติมประกอบกับความในข้อ 29.4 แห่งข้อบังคับว่าด้วยการศึกาาขั้นบัณฑิตของบัณฑิตวิทยาลัย
มหาวิทยาลัยเกษตรศาสตร์ พุทธศักราช 2534 และโดยมติของที่ประชุมคณบดี ในคราวที่ประชุมครั้งที่
3/2535 วันที่ 17 กุมภาพันธ์ พ.ศ. 2535 จึงให้วางระเบียบไว้ ดังนี้</dt>

<dt>
ข้อ 1 ระเบียบนี้เรียกว่า “ระเบียบว่าด้วยการศึกษาภาคฤดูร้อน พุทธศักราช 2535”</dt>

<dt>
ข้อ 2 ระเบียบนี้ใช้บังคับตั้งแต่วันถัดจากวันประกาศเป็นต้นไป</dt>

<dt>
ข้อ 3 ให้ยกเลิกระเบียบว่าด้วยการศึกษาภาคฤดูร้อน มหาวิทยาลัยเกษตรศาสตร์
พุทธศักราช 2524</dt>

<dt>
ข้อ 4 ในระเบียบนี้</dt>

<dt>
“มหาวิทยาลัย” หมายความถึง มหาวิทยาลัยเกษตรศาสตร์</dt>

<dt>
“อธิการบดี” หมายความถึง อธิการบดีมหาวิทยาลัยเกษตรศาสตร์</dt>

<dt>
“นิสิต” หมายความถึง นิสิตของมหาวิทยาลัยเกษตรศาสตร์</dt>

<dt>
“บุคคลภายนอก” หมายความถึง นิสิตนักศึกษาจากสถาบันการศึกษาอื่น หรือข้าราชการ
หรือเอกชนจากหน่วยงานต่าง ๆ</dt>

<dt>
ข้อ 5 ให้อธิการบดีเป็นผู้รับกษาการตามระเบียบนี้</dt>

<dt>
หมวด 1 ข้อกำหนดทั่วไป</dt>

<dt>
ข้อ 6 การศึกษาภาคฤดูร้อนเป็นการศึษาภาคพิเศษ การลงทะเบียนเรียนเป็นความสนใจของนิสิต
การจัดการศึกษาเป็นการดำเนินงานตามข้อบังคับว่าด้วยการศึกษาขั้นปริญญาตรีของมหาวิทยาลัยเกษตรศาสตร์
และข้อบังคับว่าด้วยการศึกษาขั้นบัณฑิตของบัณฑิตวิทยาลัย มหาวิทยาลัยเกษตรศาสตร์</dt>

<dt>
ข้อ 7 การลงทะเบียนเรียน ระบบการศึกษา และการปฏิบัติต่าง ๆ เกี่ยวกับการศึกษา
ให้เป็นไปตามข้อบังคับว่าด้วยการศึกษาขั้นปริญญาตรีของมหาวิทยาลัยเกษตรศาสตร์
และข้อบังคับว่าด้วยการศึกษาขั้นบัณฑิตของบัณฑิตวิทยาลัยมหาวิทยาลัยเกษตรศาสตร์
ยกเว้นข้อกำหนดหรือข้อปฏิบัติที่ขัดแย้งกับระเบียบนี้ ให้ใช้ระเบียบนี้แทน</dt>

<dt>
ข้อ 8 การศึกษาภาคฤดูร้อน ต้องมีระยะเวลาของการเรียนการสอนไม่น้อยกว่าหกสัปดาห์
และมีจำนวนชั่วโมงเรียนต่อหน่วยกิตในแต่ละวิชาเท่ากันกับการเรียนการสอนในภาคการศึกษาปกติ</dt>

<dt>
ข้อ 9 มหาวิทยาลัยเปิดโอกาสให้นิสิต และบุคคลภายนอกขอเรียนภาคฤดูร้อนได้ตามความสมัครใจ</dt>

<dt>
หมวด 2 การเปิดสอนรายวิชา</dt>

<dt>
ข้อ 10 รายวิชาที่เปิดสอนในภาคฤดูร้อน จะอยู่ในหลักเกณฑ์ดังนี้</dt>

<dt>
(1) เป็นรายวิชาในหลักสูตรระดับปริญญาตรี หมวดวิชาศึกษาทั่วไป (general education)</dt>

<dt>
(2) เป็นรายวิชาในหลักสูตรระดับปริญญาตรี หมวดวิชาเฉพาะด้านบังคับ (specific
requirement)</dt>

<dt>
(3) เป็นรายวิชาในหลักสูตรระดับบัณฑิตศึกษา เฉพาะวิชาปัญหาพิเศษและวิทยานิพนธ์</dt>

<dt>
ข้อ 11 ให้คณบดีเจ้าสังกัดวิชาเป็นผู้มีอำนาจอนุมัติการเปิดสอนรายวิชา โดยให้คณะรวบรวมรายละเอียดของรายวิชา
ที่ได้รับอนุมัติให้เปิดสอนตามแบบฟอร์มที่มหาวิทยาลัยกำหนด ส่งให้หน่วยงานที่มีหน้าที่จัดการศึกษาภาคฤดูร้อนก่อนวันเริ่มที่ทำการสอนเป็นเวลาไม่น้อยกว่าสิบวัน</dt>

<dt>
ข้อ 12 การงดสอนรายวิชา การเปลี่ยนแปลงเวลาและสถานที่ทำการสอนให้เป็นอำนาจของคณบดีเจ้าสังกัดวิชา
โดยให้คณะส่งต้นเรื่องที่ได้อนุมัติไปให้หน่วยงานที่มีหน้าที่จัดการศึกษาภาคฤดูร้อนภายในเวลาสิบห้าวัน
นับแต่วันเริ่มการสอน</dt>

<dt>
ข้อ 13 การเปิดสอนรายวิชานอกเหนือจากที่กำหนดไว้ในข้อ 10 หรือกรณีที่มิได้ปฏิบัติตามข้อ
11 จะกระทำได้ต่อเมื่อมีเหตุผล และความจำเป็นในทางที่เป็นประโยชน์ต่อการศึกษาของนิสิต
ได้แก่ การเปิดสอนเพื่อให้นิสิตสามารถจบการศึกษาในภาคฤดูร้อนนั้น หรือเพื่อช่วยให้นิสิตสามารถเรียนจบภายในระยะเวลาตามที่หลักสูตรกำหนด
โดยการเปิดสอนหรืองดสอน จะต้องได้รับอนุมัติจากอธิการบดีหรือผู้ที่อธิการบดีมอบอำนาจให้</dt>

<dt>
หมวด 8 การลงทะเบียนเรียน</dt>

<dt>
ข้อ 14 นิสิตและบุคคลภายนอกที่ได้รับอนุมัติให้เรียนภาคฤดูร้อน จะต้องลงทะเบียนเรียน
และชำระเงินค่าธรรมเนียมการศึกษาตามวิธีการที่มหาวิทยาลัยกำหนด กำหนดการลงทะเบียนเรียนให้เป็นไปตามประกาศของมหาวิทยาลัย</dt>

<dt>
ข้อ 15 นิสิตที่อยู่ในระหว่างถูกลงโทษทางวินัยให้พักการศึกษา ไม่มีสิทธิลงทะเบียนเรียนภาคฤดูร้อน</dt>

<dt>
ข้อ 16 การลงทะเบียนหลังกำหนด ต้องดำเนินการให้เสร็จสิ้นภายในเวลาห้าวันนับแต่วันเริ่มสอน
เมื่อพ้นกำหนดนี้แล้ว สิทธิในการลงทะเบียนเรียนเป็นอันหมดไป ผู้ที่ลงทะเบียนเรียนหลังกำหนดจะต้องชำระเงินค่าธรรมเนียมการลงทะเบียนเรียนช้ากว่ากำหนด
การยกเว้นจะต้องได้รับอนุมัติจากอธิการบดีหรือผู้ที่อธิการบดีมอบอำนาจให้</dt>

<dt>
ข้อ 17 นิสิตมีสิทธิลงทะเบียนเรียนภาคฤดูร้อนได้ไม่เกินเจ็ดหน่วยกิต</dt>

<dt>
ข้อ 18 ผู้ที่ลงทะเบียนเรียนต้องดำเนินการขอเปลี่ยนแปลง และ/หรือเพิ่มวิชาเรียนให้เสร็จสิ้นภายในเวลาห้าวันนับแต่วันเริ่มการสอน
และต้องของดเรียนวิชาที่ลงทะเบียนเรียนภายในเวลาสิบห้าวันนับแต่วันเริ่มการสอน</dt>

<dt>
ข้อ 19 เมื่อพ้นกำหนดการของดภาคเรียนวิชาที่ลงทะเบียนไว้แล้ว แต่มีเหตุอันควร
คณบดีเจ้าสังกัดอาจพิจารณาอนุมัติให้นิสิตหรือบุคคลภายนอกยกเลิกการลงทะเบียนเรียนทุกรายวิชาได้
โดยการอนุมัติให้ยกเลิก และการส่งเอกสารแจ้งหน่วยงานที่ทำหน้าที่เกี่ยวกับทะเบียนนิสิต
ต้องกระทำให้เสร็จสิ้นภายในวันรายงานคุแนนวันสุดท้ายของการศึกษาภาคฤดูร้อนนั้น</dt>

<dt>
หมวด 4 ค่าธรรมเนียมการศึกษา</dt>

<dt>
ข้อ 20 อัตราค่าธรรมเนียมการศึกษาภาคฤดูร้อน ให้เป็นไปตามประกาศมหาวิทยาลัย
โดยความเห็นชอบของที่ประชุมคณบดี</dt>

<dt>
หมวด 5 ผลการเรียน</dt>

<dt>
ข้อ 21 การรายงานผลการเรียนของผู้ลงทะเบียนเรียน ให้ปฏิบัติเช่นเดียวกับการศึกษาในภาคปกติ
โดยไม่ให้มีการรายงานระดับคะแนน (incomplete) ในการศึกษาภาคฤดูร้อน</dt>

<dt>
ข้อ 22 ให้คณะเจ้าสังกัดรายวิชารายงานคะแนน ของผู้ลงทะเบียนเรียนถึงหน่วยงานที่มีหน้าที่จัดการศึกษาภาคฤดูร้อนภายในเวลาไม่เกินเจ็ดวัน
นับจากวันถัดจาวันสอบไล่วันสุดท้าย</dt>

<dt>
หมวด 6 การเรียนภาคฤดูร้อนข้ามสถานศึกษาสำหรับนิสิต</dt>

<dt>
ข้อ 23 นิสิตที่ประสงค์จะเรียนภาคฤดูร้อนข้ามสถานศึกษา จะต้องยื่นคำร้องเพื่อเสนอขอความเห็นชอบตามลำดับล่วงหน้า
เป็นเวลาไม่น้อยกว่าสิบห้าวันก่อนวันสิ้นสุดของการลงทะเบียนเรียนของสถานศึกษานั้น
ๆ</dt>

<dt>
ข้อ 24 เมื่อคณบดีเจ้าสังกัด อนุมัติให้นิสิตลงทะเบียนเรียนภาคฤดูร้อนข้ามสถานศึกษาได้แล้ว
ให้คณะเจ้าสังกัดส่งต้นเรื่องให้หน่วยงานที่ทำหน้าที่เกี่ยวกับทะเบียนนิสิต
เพื่อดำเนินเรื่องขอส่งนิสิตเรียนข้ามสถานศึกษาต่อไป</dt>

<dt>
หมวด 7 การเรียนภาคฤดูร้อนสำหรับบุคคลภายนอก</dt>

<dt>
ข้อ 25 บุคคลภายนอกที่ประสงค์จะเข้าเรียนภาคฤดูร้อนที่มหาวิทยาลัยเกษตรศาสตร์จะต้องขออนุญาติเป็นลายลักษณ์อักษร
ต่ออธิการบดีก่อนวันเปิดภาคการศึกษาฤดูร้อนเป็นเวลาไม่น้อยกว่าสิบวัน</dt>

<dt>
ข้อ 26 เมื่อมหาวิทยาลัยอนุมัติให้ผู้ที่ไม่ใช่นิสิตเข้าศึกษาในภาคฤดูร้อนได้แล้ว
ผู้ที่ได้รับอนุมัติจะต้องเข้ารายงานตัวต่อหน่วยงานตัวต่อหน่วยงานที่มีหน้าที่รับผิดชอบ
ในการจัดการศึกษาภาคฤดูร้อน และดำเนินการลงทะเบียนตามระยะเวลาที่มหาวิทยาลัยกำหนด</dt>

<dt>
ข้อ 27 ให้รองอธิการบดี ผู้มีหน้าที่รับผิดชอบเกี่ยวกับการจัดการศึกษาภาคฤดูร้อน
ทำหน้าที่เป็นคณบดีเจ้าสังกัด และให้หัวหน้าหน่วยงานที่มีหน้าที่จัดการศึกษาภาคฤดูร้อนทำหน้าที่เป็นอาจารย์ที่ปรึกษา
และหัวหน้าภาควิชาเจ้าสังกัดของผู้ที่ไม่ใช่นิสิต</dt>

<dt>
ข้อ 28 ให้หน่วยงานที่ทำหน้าเกี่ยวกับการจัดทำทะเบียนนิสิต ดำเนินการออกรหัสประจำตัว
และบัตรประจำตัวนิสิตชั่วคราวให้แก่ผู้ที่ไม่ใช่นิสิต ทั้งให้เป็นผู้จัดส่งผลการเรียนของบุคคลนั้น
ให้สถานศึกษาหรือหน่วยงานต้นสังกั</dt>

<dt>
หมวด 8 บทเฉพาะกาล</dt>

<dt>
ข้อ 29 กรณีภาควิชาหรือคณะเจ้าสังกัด เสนอขอเปิดสอนรายวิชาที่มีคุณสมบัติไม่เข้าเกณฑ์ตามที่กำหนดไว้ในข้อ
10 โดยได้ส่งรายละเอียดถึงหน่วยงานที่มีหน้าที่จัดการศึกษาภาคฤดูร้อนก่อนวันที่ระเบียบนี้มีผลใช้บังคับ
ให้เปิดสอนรายวิชาเหล่านั้นในการศึกษาภาคฤดูร้อน ประจำปี พ.ศ. 2535 ต่อไปได้</dt>

<ul>
<center>
<dt>
ประกาศ ณ วันที่ 24 กุมภาพันธ์ พ.ศ. 2535</dt></center>

<center>
<dt>
(ลงนาม) สุธรรม อารีกุล</dt></center>

<center>
<dt>
(นายสุธรรม อารีกุล)</dt></center>

<center>
<dt>
อธิการบดีมหาวิทยาลัยเกษตรศาสตร์</dt></center>
</ul>

<center>
<dt>
&nbsp;
<hr size=3 width="100%"></dt></center>

</body>
</html>
