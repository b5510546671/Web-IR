<html>
<head>
   <meta name="author" content="chokchai wongchinda">
   <title>rule-stdbk-law</title>
</head>
<body text="#ffff00" bgcolor="#008000" link="#0000ee" vlink="#551a8b" alink="#ff0000">

<center>
<dt>
<b><font size=+2>ประกาศมหาวิทยาลัยเกษตรศาสตร์</font></b></dt></center>

<center>
<dt>
<b><font size=+1>เรื่อง ระเบียบว่าด้วยชมรม ชุมนุม และสโมสรนิสิตมหาวิทยาลัยเกษตรศาสตร์</font></b></dt></center>

<center>
<dt>
<b><font size=+1>พุทธศักราช 2525</font></b></dt></center>

<dt>

<hr size=1 width="100%"></dt>

<dt>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
เพื่อให้การดำเนินกิจกรรมนิสิตมหาวิทยาลัยเกษตรศาสตร์ในรูปชมรม ชุมนุม และสโมสรดำเนินไปด้วยความเรียบร้อย
อาศัยอำนาจตามความในมาตรา 122 แห่งข้อบังคับว่าด้วยธรรมนูญนิสิตมหาวิทยาลัยเกษตรศาสตร์
พุทธศักราช 2525 ประกอบกับมติที่ประชุมคณบดีมหาวิทยาลัยเกษตรศาสตร์ ในการประชุมครั้งที่
15/2525 เมื่อวันจันทร์ที่ 6 กันยายน 2525 จึงให้ตราระเบียบว่าด้วยชมรม ชุมนุมและสโมสรนิสิตมหาวิทยาลัยเกษตรศาสตร์ไว้ดังต่อไปนี้</dt>

<center>
<dt>
<b>หมวด 1</b></dt></center>

<center>
<dt>
<b>บททั่วไป</b></dt></center>

<dt>
ข้อ 1 ระเบียบนี้เรียกว่า “ระเบียบว่าด้วยชมรม ชุมนุม และสโมสรนิสิตมหาวิทยาลัยเกษตรศาสตร์
พุทธศักราช 2525”</dt>

<dt>
ข้อ 2 ให้ใช้ระเบียบนี้ ตั้งแต่วันถัดจากวันที่มหาวิทยาลัยเกษตรศาสตร์ประกาศใช้เป็นต้นไป</dt>

<dt>
ข้อ 3 ในระเบียบนี้ เว้นแต่จะมีข้อความและให้เห็นเป็นอย่างอื่น คำว่า “ธรรมนูญ”
“องค์การนิสิต” “องค์การบริหาร” “สภานิสิต” “มหาวิทยาลัย” “สโมสรนิสิต” และ
“ชมรม หรือชุมนุม” มีความหมายตามที่ระบุไว้ในมาตรา 4 แห่งข้อบังคับว่าด้วยธรรมนูญนิสิตมหาวิทยาลัยเกษตรศาสตร์
พุทธศักราช 2525</dt>

<dt>
ข้อ 4 ชมรม ชุมนุม และสโมสรนิสิต ต้องมีนโยบายการปฏิบัติกิจกรรมที่ไม่ขัดหรือแย้งต่อการปกครองระบอบประชาธิปไตย
อันมีพระมหากษัตริย์เป็นประมุข ขนบธรรมเนียมประเพณีและศีลธรรมอันดีงามของไทย
ตลอดจนกฎ ระเบียบ และข้อบังคับของมหาวิทยาลัยและธรรมนูญ</dt>

<dt>
ข้อ 5 ชมรม ชุมนุม และสโมสรนิสิต ต้องส่งเสริมการปกครองระบอบประชาธิปไตยอันมีพระมหากษัตริย์เป็นประมุข
โดยยึดมั่นในสถาบันชาติ ศาสนา และพระมหากษัตริย์ การพิจารณาวินิจฉัยปัญหาหรือกรณีใดให้ยึดถือเสียงส่วนใหญ่เป็นเกณฑ์ตัดสิน</dt>

<dt>
ข้อ 6 ประเภทของชมรมและชุมนุม ให้เป็นไปตามที่กำหนดไว้ในมาตรา 82 ของธรรมนูญ</dt>

<dt>
ข้อ 7 ชมรม และชุมนุม ที่สังกัดองค์การบริหาร อันได้แก่ กลุ่มกิจกรรมนิสิตที่จัดตั้งขึ้นภายในคณะต่าง
ๆ เพื่อเสริมหลักสูตรการศึกษาในคณะนั้น ๆ ให้อยู่ในความดูแลรับผิดชอบของสโมสรนิสิตคณะนั้น
ๆ</dt>

<center>
<dt>
<b>หมวด 2</b></dt></center>

<center>
<dt>
<b>ชมรมและชุมนุมที่สังกัดองค์การบริหาร</b></dt></center>

<dt>
ข้อ 9 การจัดตั้งชมรมและชุมนุมใหม่มีขั้นตอนวิธีปฏิบัติดังนี้</dt>

<dt>
9.1 กลุ่มนิสิตผู้ประสงค์จะจัดตั้งยื่นหนังสือขอจัดตั้งต่อองค์การบริหาร พร้อมด้วยรายละเอียดเกี่ยวกับชมรมและชุมนุมที่ขอจัดตั้ง
ดังต่อไปนี้</dt>

<dt>
9.1.1 ชื่อและวัตถุประสงค์ของชมรมและชุมนุมที่จะจัดตั้ง</dt>

<dt>
9.1.2 รายนามอาจารย์ที่ปรึกษา</dt>

<dt>
9.1.3 รายนามสมาชิกตามเกณฑ์ในข้อ 10 โดยระบุชั้นปี คณะ และเลขประจำตัวของแต่ละคน
พร้อมทั้งใบสมัครเข้าเป็นสมาชิกและรูปถ่ายของสมาชิกแต่ละคน</dt>

<dt>
9.1.4 รายชื่อกรรมการบริหาร โดยระบุตำแหน่งหน้าที่ของกรรมการแต่ละคนไว้ด้วย</dt>

<dt>
9.1.5 สถานที่ตั้งและประเภทกิจกรรมของชมรมและชุมนุมที่ขอจัดตั้ง</dt>

<dt>
9.1.6 ระเบียบและหรือข้อบังคับของชมรมและชุมนุมที่ขอจัดตั้ง</dt>

<dt>
9.2 เมื่อองค์การบริหารได้รับหนังสือขอจัดตั้งพร้อมด้วยรายละเอียดต่าง ๆ อย่างครบถ้วนแล้ว
ให้องค์การบริหารพิจารณาและเสนอความเห็นต่อสภานิสิตภายใน 10 วัน นับแต่วันสิ้นสุดการพิจารณานั้น</dt>

<dt>
9.3 สภานิสิลงมติให้จัดตั้งหรือไม่ให้จัดตั้งภายใน 45 วัน นับแต่วันที่ได้รับเรื่องจากองค์การบริหาร
แล้วแจ้งมตินั้นให้องค์การบริหารทราบและดำเนินการต่อไป ในการพิจารณาลงมตินั้น
สภานิสิตจะเชิญตัวแทนจากชมรมและชุมนุมที่ขอจัดตั้งมาชี้แจงในที่ประชุมสภานิสิตตามที่เห็นว่าจำเป็นด้วยก็ได้</dt>

<dt>
9.4 ในกรณีที่สภานิสิตมีมติเห็นสมควรให้จัดตั้ง ให้สภานิสิตนำเสนอมหาวิทยาลัย
เพื่อทราบและพิจารณาให้ความเห็นชอบ</dt>

<dt>
ข้อ 10 ชมรมและชุมนุมจะต้องมีสมาชิกไม่น้อยกว่า 150 คน และมาจากคณะต่าง ๆ
ไม่น้อยกว่า 5 คณะ คณะละไม่น้อยกว่า 10 คน</dt>

<dt>
ข้อ 11 ชมรมและชุมนุมมีสิทธิได้รับงบประมาณกิจกรรมนิสิตตามเกณฑ์ที่กำหนดไว้ในธรรมนูญ
และได้รับอนุมัติจากสภานิสิตแล้ว ทั้งนี้ จะต้องจัดทำร่างงบประมาณเสนอต่อสภานิสิต
ภายในระยะเวลาที่กำหนดไว้ในธรรมนูญ มิฉะนั้นให้ถือว่าสละสิทธิ์ในเงินงบประมาณประจำปีนั้น
ๆ</dt>

<dt>
ข้อ 12 ชมรมและชุมนุมจะออกระเบียบและหรือข้อบังคับสำหนับใช้ภายในชมรมและชุมนุมของตนก็ได้
แต่จะต้องไม่ขัดต่อธรรมนูญและระเบียบนี้</dt>

<dt>
ข้อ 13 ให้แต่ละชมรมและแต่ละชุมนุมเลือกตั้งคณะกรรมการบริหาร เพื่อควบคุมดูแลและดำเนินกิจการของชมรมและชุมนุมของตนให้เสร็จสิ้นก่อนปิดการศึกษาภาคปลาย
และแจ้งผลการเลือกตั้งให้องค์การบริหารและสภานิสิตทราบภายใน 7 วัน หลังจากวันเลือกตั้ง</dt>

<dt>
ข้อ 14 คณะกรรมการบริหารชมรมและชุมนุมมีอำนาจหน้าที่ตามกำหนดไว้ในระเบียบข้อบังคับของชมรมและชุมนุมนั้น
และ</dt>

<dt>
14.1 ควบคมการดำเนินงานในชมรมและชุมนุมของตนให้เป็นไปตามวัตถุประสงค์ของชมรมและชุมนุมนั้น</dt>

<dt>
14.2 รับผิดชอบร่วมกันในการบริหารกิจกรรมของชมรมและชุมนุมของตน</dt>

<dt>
14.3 จัดทำร่างงบประมาณของชมรมและชุมนุมของตนเสนอต่อสภานิสิต</dt>

<dt>
14.4 จัดทำรายงานประเมินผลการดำเนินงานในรอบปีของชมรมและชุมนุมของตนเสนอต่อสภานิสิตก่อนวันสิ้นวาระการทำงาน</dt>

<dt>
14.5 ช่วยเหลือในกิจการโดยทั่วไปขององค์การบริหาร</dt>

<dt>
ข้อ 15 กิจกรรมของชมรมและชุมนุมที่จัดขึ้นภายนอกมหาวิทยาลัยให้ดำเนินการในนามขององค์การนิสิตซึ่งจะต้องได้รับอนุมัติจากมหาวิทยาลัย</dt>

<dt>
ข้อ 16 ชมรมและชุมนุมจะต้องจัดทำรายงานประเมินผลการดำเนินกิจกรรมทั้งหมดของตนในรอบปีเสนอต่อสภานิสิตก่อนวันสิ้นวาระการทำงานของคณะกรรมการบริหารชมรมและชุมนุมนั้น
และให้สภานิสิตรวบรวมรายงานประเมินผลดังกล่าวเสนอต่อมหาวิทยาลัย</dt>

<dt>
ข้อ 17 ชมรมและชุมนุมสิ้นสุดสภาพโดยเหตุใดเหตุหนึ่งต่อไปนี้</dt>

<dt>
17.1 สภานิสิตลงมติให้ยุบเลิก โดยเหตุผลใดเหตุผลหนึ่ง ดังต่อไปนี้</dt>

<dt>
17.1.1 มีสมาชิกน้อยกว่า 150 คน และหรือสมาชิกมาจากคณะน้อยกว่า 5 คณะ</dt>

<dt>
17.1.2 ไม่มีผลงานปรากฏในรอบปีตามที่ควรจะเป็น โดยพิจารณาจากรายงานประเมินผลการดำเนินงาน</dt>

<dt>
17.1.3 ไม่ส่งรายงานประเมินผลการดำเนินงานในรอบปีตามข้อ 16</dt>

<dt>
17.1.4 คณะกรรมการบริหารชมรมและชุมนุมนั้นเห็นสมควรให้ยุบเลิก</dt>

<dt>
17.2 มหาวิทยาลัยเห็นสมควรให้ยุบเลิก</dt>

<dt>
ข้อ 18 ในกรณีที่มีการยุบเลิกชมรมและชุมนุม ให้องค์การบริหารตรวจสอบและดำเนินการโอนทรัพย์สินทั้งหมดของชมรมและชุมนุมนั้นเป็นขององค์การนิสิต</dt>

<dt>
ข้อ 19 ประธานชมรมและประธานชุมนุมเป็นกรรมการในคณะกรรมการองค์การบริหารโดยตำแหน่ง</dt>

<center>
<dt>
<b>หมวด 3</b></dt></center>

<center>
<dt>
<b>ชมรมและชุมนุมที่สังกัดสโมสรนิสิต</b></dt></center>

<dt>
ข้อ 20 การจัดตั้งชมรมและชุมนุมในสังกัดในสโมสรนิสิตให้เป็นไปตามระเบียบข้อบังคับของสโมสรนิสิตนั้น
ทั้งนี้ จะต้องไม่ขัดต่อธรรมนูญและระเบียนนี้ ตลอดจนกฎและระเบียบข้อบังคับของมหาวิทยาลัย
และจะต้องได้รับความเห็นชอบจากสโมสรนิสิตและคณะต้นสังกัด</dt>

<dt>
ข้อ 21 ชมรมและชุมนุมที่สังกัดสโมสรนิสิต ไม่มีสิทธิได้รับงบประมาณกิจกรรมนิสิตโดยตรงจากสภานิสิต
แต่อาจได้รับโดยขอผ่านสโมสรนิสิตที่ตนสังกัดภายในกรอบของเกณฑ์ที่สโมสรนิสิตจะได้รับตามที่กำหนดไว้ในธรรมนูญ
และให้ถือว่า งบประมาณดังกล่าวนี้เป็นส่วนหนึ่งของงบประมาณของสโมสรนิสิตต้นสังกัด</dt>

<dt>
ข้อ 22 เมื่อมีการยุบเลิกชมรมและชุมนุม ให้สโมสรนิสิตต้นสังกัดดำเนินการตรวจสอบและโอนทรัพย์สินทั้งหมดของชมรมและชุมนุมนั้นเป็นของสโมสรนิสิตนั้น
ๆ</dt>

<dt>
ข้อ 23 การบริหารชมรมและชุมนุมให้เป็นไปตามระเบียบข้อบังคับของสโมสรนิสิตต้นสังกัด</dt>

<center>
<dt>
<b>หมวด 4</b></dt></center>

<center>
<dt>
<b>สโมสรนิสิต</b></dt></center>

<dt>
ข้อ 24 ให้การจัดกิจกรรมนิสิตในส่วนคณะมีศูนย์รวมการบริหารกิจกรรมที่สโมสรนิสิตประจำคณะนั้น
ๆ และให้แต่ละคณะมีสโมสรนิสิตเพียงสโมสรเดียวเท่านั้น โดยอยู่ในความดูแลของคณะนั้น
ๆ</dt>

<dt>
ข้อ 25 สโมสรนิสิตจะออกระเบียบข้อบังคับของสโมสรก็ได้ ทั้งนี้จะต้องไม่ขัดต่อธรรมนูญและระเบียบนี้
ตลอดจนระเบียบ กฎ และข้อบังคับของมหาวิทยาลัย</dt>

<dt>
ข้อ 26 สโมสรนิสิตมีหน้าที่ให้ความร่วมมือในกิจการขององค์การนิสิต และมีสิทธิได้รับงบประมาณกิจกรรมนิสิตตามเกณฑ์ที่กำหนดไว้ในธรรมนูญ
ซึ่งสภานิสิตเป็นผู้พิจารณาอนุมัติงบประมาณนั้น</dt>

<dt>
ข้อ 27 ให้สโมสรนิสิตแจ้งผลการเลือกตั้งคณะกรรมการบริหารสโมสรให้องค์การบริหารทราบทุกครั้งที่มีการเลือกตั้ง</dt>

<center>
<dt>
<b>หมวด 5</b></dt></center>

<center>
<dt>
<b>บทสุดท้าย</b></dt></center>

<dt>
ข้อ 28 การเปลี่ยนแปลงแก้ไขหรือยกเลิกระเบียบนี้จะกระทำได้เมื่อ</dt>

<dt>
28.1 สมาชิกสภานิสิตจำนวนไม่น้อยกว่า 10 คน หรือนิสิตจำนวนไม่น้อยกว่า 500
คน เสนอขอเปลี่ยนแปลงแก้ไขหรือยกเลิกต่อสภานิสิต</dt>

<dt>
28.2 สภานิสิตลงมติเห็นชอบด้วยคะแนนเสียง 3 ใน 4 ขององค์ประชุม และมหาวิทยาลัยให้ความเห็นชอบ</dt>

<dt>
ข้อ 29 ให้ประธานสภานิสิตเป็นผู้รักษาการให้เป็นไปตามระเบียบนี้</dt>

<center>
<dt>
<b>หมวด 6</b></dt></center>

<center>
<dt>
<b>บทเฉพาะกาล</b></dt></center>

<dt>
ข้อ 30 ให้ถือว่า ชมรมและชุมนุมที่สังกัดองค์การบริหารและได้ขึ้นทะเบียนจัดตั้งไว้แล้วก่อนวันประกาศใช้ระเบียบนี้
เป็นชมรมและชุมนุมที่สังกัดองค์การบริหารโดยถูกต้อง ทั้งนี้จะต้องดำเนินการให้เป็นไปตามข้อ
17.1.1 ภายใน 180 วัน นับแต่วันประกาศใช้ระเบียบนี้ด้วย จึงจะไม่สิ้นสุดสภาพสำหรับวิทยาเขตกำแพงแสน
หากจำนวนคณะยังไม่ครบ 5 คณะ ให้ถือจำนวนคณะเท่ากับที่เป็นจริงโดยอนุโลม</dt>

<dt>
<font color="#008000">.</font></dt>

<center>
<dt>
ประกาศ ณ วันที่ 12 ตุลาคม พ.ศ. 2525</dt></center>

<center>
<dt>
(ลงนาม) กฤษณา ชุติมา</dt></center>

<center>
<dt>
รองอธิการบดี รักษาการแทน</dt></center>

<center>
<dt>
อธิการบดีมหาวิทยาลัยเกษตรศาสตร์</dt></center>

<dt>

<hr size=1 width="100%"></dt>

</body>
</html>
